

LDB

Anthony A. Long
La mente, l’anima, il corpo
Modelli greci 
Traduzione di Mauro Bonazzi
Einaudi

Prefazione
Questo libro nasce da un ciclo di lezioni che ho tenuto all’Università Renmin
di Pechino nel maggio del 2012. L’università aveva da poco istituito un corso
avanzato dedicato alla filosofia antica, che si tiene ogni due anni. Io ho avuto il
grande onore di essere invitato a tenere il secondo ciclo di incontri. Si è trattato
della mia prima visita nella Repubblica popolare cinese. È stata una vera gioia
poter condividere il mio entusiasmo per il pensiero greco con gli studiosi e gli
studenti della Renmin, ma anche con il pubblico di altre università cinesi, tra cui
Zhejiang, Fudan e l’Università di Shanghai.
Le mie lezioni sono state specificamente preparate per quell’occasione, anche
se l’argomento – i modelli greci della mente e del sé – mi ha coinvolto a fondo
durante tutta la mia carriera di insegnante e studioso. Da molto tempo avevo
accettato l’incarico di scrivere un libro con questo titolo per Harvard University
Press. Nel corso degli anni ho pubblicato un gran numero di articoli sul tema in
riviste specialistiche, ma il libro non prendeva forma. Piú di una volta avevo
cominciato a ottemperare al mio antico contratto, ma la complessità e l’ampiezza
del tema erano tali da scoraggiarmi nel completamento del progetto. Ho sempre
desiderato presentare questo materiale in modo che potesse interessare un
pubblico piú ampio. Ma scrivere libri di successo di tal genere è molto piú
difficile che comporre monografie erudite in cui un autore può dare per assunta
una buona dose di conoscenze di base.
L’invito dell’Università Renmin mi ha fornito l’opportunità e l’incentivo a
cercare di superare questi scrupoli, onorando il mio impegno di lunga data con
Harvard University Press. Il risultato è questo libro. È un libro breve, molto piú
breve di quanto avessi preventivato quando lo avevo progettato anni fa.
Volendo, si potrebbero scrivere lunghi libri per ciascuno degli argomenti che
discuto nei singoli capitoli, e sarebbe ugualmente possibile dilungarsi su temi
affini che menziono appena. A ogni buon conto, spero, la brevità del libro potrà
contribuire alla sua efficacia. L’ho scritto non per gli studiosi, ma per chiunque

sia interessato a esplorare la genealogia greca del linguaggio e del pensiero
occidentale – e non solo occidentale mi azzarderei a dire – che riguarda la mente
e il sé. Ho inteso questo libro, inoltre, non come una analisi esaustiva del tema,
ma piuttosto come una raccolta di studi sui cinque argomenti indicati nei titoli
dei capitoli. Questa selettività, spero, potrà offrire ai lettori che si avvicinano per
la prima volta a questi argomenti dettagli e profondità adeguati per poter poi
procedere da soli con le loro ricerche grazie anche alle indicazioni bibliografiche
che fornisco alla fine dei capitoli. Una versione cinese sarà pubblicata da Peking
University Press.
Molti autori antichi, poeti non meno di filosofi, fanno la loro comparsa in
questo volume. Tre dominano la scena. Sono Omero, Platone e Epitteto, il primo
e piú grande poeta greco, il piú grande filosofo e il piú accessibile tra i filosofi
stoici, che ha trascorso i suoi primi anni di vita come schiavo sotto l’impero
romano. Cronologicamente, il libro copre un arco di quasi un millennio;
cronologia e sviluppi storici non sono però il mio obiettivo principale. Come
spiego nell’introduzione, ciò che davvero m’interessa non sono i fatti scientifici
riguardanti la mente, anche ammettendo che simili verità siano accessibili e
dimostrabili. M’interessa piuttosto la descrizione delle nostre esperienze, reali o
potenziali – il modo in cui ci confrontiamo, o dovremmo confrontarci, con il
mondo e con noi stessi. I greci non hanno «scoperto» la mente, ma hanno
contribuito in modo sostanziale a formulare un linguaggio della mente e a
svilupparne i concetti. Questo riguarda, come cercherò di mostrare, la poesia
epica di Omero non meno di quanto non riguardi le teorie esplicite di Platone,
Epittetto e degli altri filosofi. La mia conclusione, se una parola tanto
impegnativa può essere applicata a un libro cosí piccolo, è un invito a valutare i
modelli della mente non in termini comparativi, come se un modello fosse giusto
e gli altri no, ma in base alla nostra esperienza, cosí da poter giudicare la loro
efficacia nel cogliere e illuminare la nostra comprensione di noi stessi e delle
nostre aspirazioni.
Devo sinceri ringraziamenti a molte persone, molte piú di quelle che posso
nominare ora. Prima di tutto desidero ringraziare il dottor Wei Liu
dell’Università Renmin. Ha organizzato in modo perfetto la mia visita a Pechino
e altrove in Cina, prendendosi cura di me e di mia moglie con incredibile
gentilezza. Fra gli altri colleghi di Renmin sono particolarmente riconoscente al
professor Han Donghui, vicedirettore della Scuola di filosofia, che ha formulato
l’invito ufficiale a tenere le lezioni. Passando ora al libro e ad Harvard
University Press, ringrazio Glen Bowersock per avermi chiesto, tanto tempo fa,

di contribuire con un volume alla sua collana «Revealing Antiquity». Avrebbe
potuto assillarmi nel corso degli anni. Invece ha generosamente dato il
benvenuto alla tardiva inclusione di questo libro nella sua serie. Il suggerimento
originale per il libro provenne da una buona amica, Patricia Williams, che al
tempo lavorava come editor per Harvard University Press. A lei è poi succeduta
Peg Fulton. Peg ha fatto tutto quello che ha potuto per risvegliare il mio interesse
per questo progetto, proprio mentre vacillava. Lindsay Waters, direttore
esecutivo per i saperi umanistici per Harvard, mi ha incoraggiato a pubblicare le
conferenze in questa forma. Il suo interessamento è stato fondamentale per il
completamento del libro; ringrazio molto anche l’assistente editoriale di
Lindsay, Shan Wang, per aver fatto avanzare il progetto. I due studiosi che
hanno letto il manoscritto per Harvard mi hanno inviato commenti che si sono
rivelati davvero utili nel processo di trasformazione delle conferenze in un libro.
Ringrazio molto anche la mia redattrice, Karen Wise, le cui richieste e i cui
suggerimenti sono stati sempre appropriati e spesso accolti.
Piuttosto che dilungarmi con una lista di colleghi che mi hanno aiutato, una
lista che sarebbe peraltro inevitabilmente condannata a essere troppo corta,
voglio rendere omaggio a tre persone eccezionali, oggi purtroppo scomparse, nei
cui confronti mi sento particolarmente in debito. David Furley, che mi ha
introdotto alla filosofia antica all’University College di Londra, è stato un
maestro fuori del comune. Scrivendo questo libro mi sono costantemente
ricordato del suo insegnamento su come scrivere un testo sulla psicologia
platonica senza menzionare la parola anima. Quando ho raggiunto la facoltà di
Berkeley nel 1983 è stato grazie al supporto di Tom Rosenmeyer. Egli ha
creduto in questo libro, e io ho sempre tratto giovamento dai suoi consigli e dal
suo esempio. Bernard Williams, durante il suo, purtroppo breve, soggiorno alla
facoltà di Berkeley, è stato un amico meravigliosamente stimolante. Il mio
approccio a Omero ha molto in comune con il suo lavoro. Sono grato al supporto
istituzionale che ho ricevuto, soprattutto quando sono stato membro del
Wissenschaftskolleg di Berlino nel 1991-92, e quando ho goduto di una
President’s Research Fellowship in the Humanities all’Università di Berkeley,
nel 1999-2000.
Passando a tempi piú recenti, desidero ringraziare i molti studenti magistrali
di Berkeley che hanno partecipato nel corso degli anni ai miei seminari, su temi
collegati a questo libro. Uno dei miei studenti attuali, Derin McLeod, mi ha
aiutato a compilare la lista dei Suggerimenti bibliografici, che accludo in
conclusione di ogni capitolo. Come probabilmente doveva essere, ho apportato i

tocchi finali al manoscritto in un contesto orientale, come Distinguished Visiting
Professor of Philosophy presso l’Università di Hong Kong nell’autunno del
2013. Nelle fasi finali, Andrea Nightingale, con la sua impareggiabile acutezza,
ha richiamato la mia attenzione sull’opportunità di alcune correzioni.
I miei ringraziamenti piú sentiti, come sempre, sono per mia moglie Monique.
Mi ha accompagnato e supportato magnificamente, dove e quando ne avevo piú
bisogno.

Nota del traduttore
Dove non diversamente indicato, le traduzioni italiane utilizzate per gli autori greci, su cui si è
sporadicamente intervenuti per adattarle alle esigenze del testo, sono elencate negli Autori e pensatori
antichi.
Viene citato in forma abbreviata il libro seguente: LS Hellenistic Philosophers = A. A. Long e D. N.
Sedley, The Hellenistic Philosophers, vol. I. Translations of the Principal Sources, with Philosophical
Commentary, Cambridge University Press, Cambridge 1987.

LA MENTE, L’ANIMA, IL CORPO
Per Monique, come prima

Introduzione
La prima premessa di questo libro è che capire noi stessi – la nostra natura, le
nostre capacità, le nostre possibilità – è quanto di piú difficile vi possa essere. E
tuttavia è qualcosa che non smette di affascinare, perché non può essere chiarito
in maniera definitiva con le ricerche empiriche. Non esistono riscontri scientifici
che permettano di decidere, una volta per tutte, se la mente è parte del corpo, o
se invece è una sostanza spirituale, oppure un epifenomeno del cervello. Ancora
non sappiamo, scientificamente parlando, cosa sia la coscienza. La seconda
premessa è che possiamo continuare a scoprire aspetti delle nostre potenzialità e
aspirazioni umane grazie alle testimonianze greche che sto per analizzare. Non
intendo certo affermare che possiamo scoprire queste cose nel modo in cui ogni
giorno aumentiamo le nostre conoscenze scientifiche circa i neuroni o le sinapsi
del cervello. Ciò che intendo è che possiamo allargare e arricchire la nostra
esperienza comprendendo in che modo gli autori greci, prima della scienza
moderna, hanno spiegato quella cosa che, pur essendo la piú vicina a noi,
continua a essere, in un certo senso, molto misteriosa – la nostra essenza di
individui umani. Molte delle loro idee sono estremamente lontane dal nostro
contesto individualista e secolarizzato, dal mondo del capitalismo di mercato
centrato sul corpo. Ma questa è la ragione principale, cosí a me pare, per
recuperare questi modelli della mente, senza preoccuparci di stabilire se quelle
idee possano trovare un posto nella modernità o no.
Gli storici delle idee spesso ritengono che il loro compito sia quello di
studiare lo sviluppo di concetti e idee. Eduard Zeller, il grande storico tedesco
della filosofia greca, ha intitolato la sua opera in sei volumi La filosofia dei greci
nel suo sviluppo storico 1. Uno sviluppo è un dispiegarsi, una crescita, è qualcosa
che diventa chiaro o evidente; un miglioramento o un progresso piuttosto che
una regressione. Zeller ha affrontato lo studio della storia della filosofia sotto la
forte influenza di Hegel, che comprendeva la storia umana precisamente nei
termini di uno sviluppo, pur ammettendo che questa storia potesse implicare in

certi momenti anche declini o ascese. Un approccio progressista nei saperi
umanistici, diverso dal modo in cui consideriamo le scienze fisiche, non è piú di
moda. E tuttavia, visto che la nostra esperienza quotidiana segue comunque la
freccia lineare del tempo, è difficile evitare di pensare che il presente sostituisca
il passato, con il futuro che promette nuove e diverse (quando non migliori)
prospettive.
Mettere da parte una prospettiva evoluzionistica non è semplice. Ma non
sarebbe giusto che l’adozione di una simile prospettiva spingesse gli interpreti a
trattare il tema di questo libro come se fosse qualcosa che progredisce verso una
sempre maggiore chiarezza e precisione. La mente, il sé, e l’identità umana sono
sempre presenti a noi, e precisamente per questo motivo è estremamente
complicato percepirli indipendentemente dalle nostre prospettive particolari,
culturali o soggettive. Si è spesso supposto che le nozioni greche arcaiche
riguardanti questi argomenti fossero confuse, poco chiare o primitive, se
confrontate con le formulazioni esplicite dei filosofi classici, Platone e
Aristotele. Considerato in questo modo, Omero, che ha composto i suoi poemi
epici circa trecento o quattrocento anni prima, sarebbe stato privo di una
comprensione coerente della nostra costituzione mentale e corporea; al massimo
avrebbe avuto qualche idea confusa della psicologia che Platone e Aristotele
avrebbero piú tardi formulato in modo chiaro.
Nel libro mi oppongo con decisione alla prospettiva che le idee sulla mente o
sul sé si sviluppino in maniera lineare, considerando Omero un primitivo e
Platone, al confronto, un pensatore avanzato. La psicologia di Omero, il
protagonista del primo capitolo, è implicita piuttosto che esplicita; i modelli che
abbozza vanno individuati, non sono esposti per essere poi analizzati. Il che
equivale a dire che Omero era uno scrittore estremamente creativo, capace di
racconti pieni di vita e immaginazione: non era un teorico o un filosofo. Alcune
delle cose che Omero dice, addirittura alcune delle parole che usa, anticipano
con esattezza Platone. Dove i due si distinguono non va né a detrimento di
Omero né a favore di Platone; e neppure, per gli stessi motivi, simili differenze
danno a Omero un vantaggio su Platone. Simili classificazioni sarebbero
assurde. Il presupposto di fondo di questo libro è che i modelli della mente che
discuterò possono divergere enormemente fra un autore e l’altro, ma sono
sempre appropriati al loro contesto e ai loro obiettivi. In discussione qui non
sono fatti, ad esempio la nostra struttura biochimica o le cellule del nostro
cervello, bensí tentativi linguistici o concettuali di identificare la trama della
nostra vita emotiva, dei nostri pensieri e dei nostri obiettivi, in modo da poter

dare senso al nostro vivere nel mondo. Per impostare il discorso correttamente
comincerò il libro con una contrapposizione tra il platonico Plotino, uno scrittore
tardo e uno dei pensatori piú grandi e piú astratti, e Omero. Se questa
conflazione di due momenti storici tanto diversi sembra strana o ingiustificata
non resta che andare avanti a leggere.
I poemi di Omero, non toccati da teorie filosofiche o scientifiche, esibiscono
un modello cardiovascolare della mente 2. Lo stile epico di Omero è
immensamente ricco quanto a risorse per trasmettere le emozioni vissute –
paura, rabbia, il flusso di energia, l’impatto di un’arma sulla carne. Omero
dispone di un ampio spettro di sinonimi per indicare il cuore o il petto, dove noi
proviamo queste cose. Intitolo questo primo capitolo Identità psicosomatiche
perché Omero, diversamente dai filosofi greci, non traccia nelle sue descrizioni
del comportamento umano distinzioni binarie tra il corpo e la mente o tra il
corpo e l’anima. Quando e perché è emersa per la prima volta quella veneranda
distinzione? Anche se oggi tendiamo a scartare quella distinzione come
«psicologia popolare» o come una semplice façon de parler priva di un
qualsivoglia fondamento scientifico, essa è ancora viva e vegeta. Il che non
dovrebbe sorprenderci. Quali che siano le nostre convinzioni scientifiche,
continuiamo a parlare e pensare con queste categorie. La mente potrebbe essere
fisica, nel suo supporto materiale e nella sua collocazione, cosí come lo sono il
nostro cuore o i nostri polmoni, ma non ne facciamo esperienza nello stesso
modo. Siamo fatti di un corpo e di una mente, o comunque cosí è come ci pare
conveniente pensare e dire nella nostra vita di tutti i giorni.
Tutto questo può sembrare ovvio e naturale, ma non nel caso dell’Iliade e
dell’Odissea di Omero. Da ciò deriva il loro grande interesse per l’argomento
del mio libro. Questi due poemi presentano il comportamento umano con una
potenza e una intensità incomparabili, ma il suo autore non divide i personaggi
in corpi e menti, o corpi e anime. Egli impiega le parole che altri autori piú tardi
avrebbero usato in quel modo, ma il suo modello per descrivere la struttura o
l’identità dei suoi personaggi è unitario piuttosto che binario. I personaggi
omerici hanno corpi, naturalmente, e hanno menti; hanno membra e organi;
pensano e provano emozioni – intensamente e in modo meravigliosamente
realistico. Ma gli uomini e le donne di Omero, ben lungi dall’essere rappresentati
come menti incarnate o come se avessero menti distinte dai corpi, sono quelli
che io chiamo interi psicosomatici. Sono profondamente intrisi di vita. La sede
dei loro pensieri e delle loro emozioni, e il contenuto dei loro pensieri e delle
loro emozioni sono parte integrante del loro essere, non meno del loro cuore e

delle loro viscere. Queste caratteristiche dei personaggi omerici, per ripeterlo
una volta ancora, non implicano che essi siano privi di corpo o di mente. Il fatto
è che Omero, o piuttosto il mondo linguistico di Omero, non vide alcuna
necessità di dividere le persone in due entità o dimensioni distinte.
Allora, come e quando questo è accaduto? Per porre la domanda in un altro
modo, quando per i pensatori greci successivi è diventato assiomatico che
l’identità e la personalità umana presupponessero una differenza radicale tra il
corpo e la mente? O ancora, per porre il problema piú precisamente con le parole
greche, perché essi hanno ritenuto che la psyche o l’anima fossero il centro della
coscienza, dell’identità e del carattere degli uomini? Il primo capitolo si
conclude con un ritorno al dualismo platonico. La relazione tra i platonici e
Omero, che include motivi comuni e differenze, pone le fondamenta per i tre
capitoli successivi.
Il secondo capitolo, Presagi di immortalità, prosegue la discussione
precedente su Omero e termina con due dei primi filosofi greci, Empedocle ed
Eraclito. Il punto di partenza della discussione è l’enfasi con cui Omero
sottolinea la mortalità degli uomini e le sorprendenti idee di Platone circa la
preesistenza e la sopravvivenza dell’anima. Stava sognando, Platone, o
disponeva di qualche supporto culturale nel suo immane tentativo di distanziarsi
dai testi greci piú autoritativi? Per difendere questa seconda opzione mi rifarò
alle testimonianze mitologiche sugli dèi e sugli uomini che si leggono in Esiodo,
un poeta quasi contemporaneo di Omero; indagherò anche le idee di Pindaro, un
poeta del V secolo, circa il destino delle anime dopo la morte. Si tratterà di
stabilire quali fattori culturali possano aver incoraggiato una credenza nella vita
nell’aldilà. I personaggi omerici sono sostanzialmente mortali. Non gli
sopravvive niente che abbia maggiore consistenza di un fantasma. Se, d’altro
canto, l’identità umana include l’assunto che un individuo può sopravvivere alla
morte, non bastano a una persona i tumulti della sua vita ordinaria per
individuare il centro costante e duraturo della sua coscienza, qui e dopo. In un
caso come questo gli esseri umani sono semplicemente umani o sono imparentati
con la divinità – o sono addirittura dèi caduti? Empedocle ha descritto il sé che
continua a vivere non come una psyche, ma come un daimon, uno spirito divino.
I pensatori che sono venuti dopo di lui hanno sfruttato quel termine per indicare
la mente umana e la sua razionalità, come vedremo nel quarto e nel quinto
capitolo. Anche qui, ancora una volta, in questa suprema elevazione dei nostri
poteri intellettuali, incontriamo una differenza notevole rispetto al modo di
vedere omerico. È un’indicazione ulteriore di come, da certi punti di vista, i

nostri modelli mentali potrebbero essere piú vicini alla poesia epica greca che
alla filosofia greca.
La vita e la morte, la mortalità e l’immortalità, sono opposti polari, o sono i
due rovesci di un tutto continuo? In una serie di affermazioni criptiche che
sollevano questi problemi, Eraclito ha lanciato la sfida, invitando ad addentrarsi
nelle profondità piú remote della nostra personalità. Piuttosto che guardare alla
psyche come al centro dell’identità morale e del destino post mortem (come
accade in Pindaro), Eraclito ha formulato delle idee sorprendentemente nuove a
proposito della composizione fisica della psyche umana e dei suoi poteri, cosí
come della sua funzione in quanto luogo della mente e del sé.
Alla fine del V secolo gli scrittori greci, quando parlavano della natura umana,
avevano cominciato a confrontare la psyche e a opporla a quello che sarebbe
diventato il termine di riferimento per il corpo (soma), inteso come la nostra
costituzione fisica. Quando e perché quel confronto e quella opposizione
divennero pratica linguistica corrente non è possibile stabilirlo con precisione.
Sono i dialoghi platonici a darci le informazioni piú chiare e piú influenti.
Socrate (la persona storica, non soltanto il personaggio platonico) ha
probabilmente incalzato i suoi contemporanei a coltivare le loro anime al posto
dei loro corpi – cosí Platone ce lo descrive nei dialoghi. Sarebbe difficile, per
non dire impossibile, tradurre quel pensiero nel greco di Omero. Grazie alla
profondità filosofica di Platone e alla sua influenza, potremmo essere tentati dal
concludere che le sue analisi dell’eccellenza dell’anima, della sua capacità di
auto-controllo, della sua integrità intellettuale costituiscano la verità ultima
sull’argomento o quanto meno un’idea sostanzialmente condivisa dal suo tempo,
a partire dalla distinzione tra anima e corpo.
In realtà, l’analisi platonica della psyche, ben lungi dall’essere «naturale» o
auto-evidente, avrebbe continuato ad apparire assai controversa e implausibile
agli occhi di molti ateniesi, soprattutto a quanti riconoscevano il potere dei
demagoghi di manipolare le masse. Nel terzo capitolo, I corpi, le anime e i rischi
della persuasione, sostengo la tesi che il retore Gorgia abbia esercitato uno
stimolo potente su Platone e sulle sue influenti idee circa il contrasto tra anima e
corpo. Gorgia afferma che qualunque pubblico può essere manipolato da un
oratore che sia davvero capace. Quando scrive di Elena di Troia, Gorgia
contrappone a piú riprese la forza e la bellezza dei corpi alla debolezza delle
anime, che difficilmente resistono a un discorso persuasivo. Questo va nella
direzione opposta a quella di Platone, o almeno di quello che Platone avrebbe
voluto che i suoi lettori credessero. Il dualismo estremo di Platone, che mette i

poteri e l’eccellenza dell’anima filosofica in competizione con le pretese del
corpo, non può essere spiegato nelle poche pagine di un libro moderno. A ogni
modo, il retore Gorgia ci permette di identificare una linea importante della sua
genealogia. Mostrerò come il modello dualistico si accorda con il manifesto
platonico in difesa della filosofia (il cui eroe è Socrate) contro la retorica. Il
capitolo si conclude con il Fedone, ambientato da Platone durante l’ultimo
giorno di vita di Socrate, che metto a confronto e in opposizione con alcune
discussioni filosofiche piú tarde a proposito della relazione tra anima e corpo.
Nel quarto capitolo riprendo un tema già abbozzato alla fine del primo, vale a
dire la divisione in tre parti dell’anima proposta da Platone, ciascuna delle quali
costituisce ipoteticamente una fonte distinta di motivazione – appetitiva, emotiva
e calcolativa. Questo modello psicologico differisce da quello del Fedone perché
trasferisce l’influenza indisciplinata del corpo agli impulsi appetitivi che si
trovano all’interno della stessa anima. Il capitolo in questione s’intitola L’anima
politicizzata e il governo della ragione. Prima di Platone, cosí almeno a me pare,
nessuno scrittore greco aveva collegato espressamente le nozioni di funzione
politica o di buona amministrazione con quelle di «ragione» e «ragionamento».
Del resto, prima di lui le nozioni di ragione e ragionamento difficilmente erano
state oggetto di uno studio teorico. Come la mente, queste nozioni sono tanto
vecchie quanto i nostri antenati piú antichi, ma ciò non significa che esse fossero
identificate, classificate e analizzate in quanto tali. I predecessori filosofici di
Platone, con l’eccezione di Eraclito e di pochi altri, non trattano espressamente
della ragione (logos). In questo capitolo mostro come Platone si sposti verso la
politica (sollevando la domanda «chi o cosa dovrebbe comandare e come?») cosí
da spiegare la struttura e il funzionamento corretto della mente. La sua proposta,
nella Repubblica, che la ragione è naturalmente fornita per governare nel modo
migliore tanto la società quanto noi stessi, costituí una novità sorprendente a
quel tempo. I lettori dovrebbero chiedersi se, e in quale misura, Platone avesse
ragione. Concludo il capitolo con alcune osservazioni sul modo in cui Platone
mette a fuoco il governo della ragione anche al di là del contesto politico e sulla
sua influenza sulla filosofia della mente di Aristotele.
Dopo aver presentato alcune affermazioni sostanziali di Platone e Aristotele
circa il carattere divino o quasi-divino della mente, nel quinto e ultimo capitolo
mi chiedo cosa significasse questo attributo nel contesto dell’antichità e cosa
esso possa ancora significare per noi, sempre che significhi qualcosa.
Personalmente non ho inclinazioni o convinzioni teistiche, ma in quanto storico
ritengo che il carattere divino della mente di cui parlano i filosofi antichi non sia

soltanto affascinante, ma anche fondamentale per comprendere le loro intuizioni
piú profonde sull’identità umana. La nozione è essenziale per comprendere i
nessi fra la razionalità, la felicità e l’autonomia, nel modo in cui le vedevano loro
stessi. Nella prima parte del capitolo mi occupo di questo tema in modo
generale, considerando insieme Platone, Aristotele, Epicuro e lo stoicismo. Nella
seconda parte mi concentro piú dettagliatamente sulla filosofia stoica della
mente e del sé, attingendo in particolare ai discorsi che Epitteto ha scritto per i
suoi giovani allievi romani. Data la brevità e gli obiettivi del libro, sono ben
consapevole che queste considerazioni conclusive potrebbero sembrare a
qualche mio collega (se mai le leggeranno) come impossibili da confrontare con
una qualunque nozione psicologica in voga oggi. In quel caso, tuttavia, o
accettiamo la frattura che ci divide dai filosofi antichi o cerchiamo, come ho
fatto, un modo per tradurre questa «divinità» della mente in una metafora che ci
possa aiutare a meglio comprendere le nostre potenzialità.
Nel corso di questo libro ho cercato di ascoltare la voce dei pensatori greci,
impegnandomi con loro in una conversazione che potesse avere un significato, a
dispetto della distanza storica. Lo sforzo dialogico, che sta alla base del modo in
cui cerco di organizzare il materiale, spiega le omissioni piú grandi. Tutti i
filosofi principali, e in particolare Aristotele, Epicuro e gli stoici, hanno molto da
dire sulla relazione fisiologica tra anima e corpo. Perché allora evitare quasi
completamente questo argomento, dopo averlo fatto intravedere nel primo
capitolo, dedicato alle identità psicosomatiche? Una volta che la distinzione tra
anima e corpo è diventata moneta corrente tra i filosofi, costoro svilupparono il
linguaggio della mente secondo modalità sostanzialmente indifferenti alla
costituzione fisica della mente, anche se costoro pensavano che essa fosse parte
del corpo. Che la mente fosse una proprietà emergente degli atomi, come
sostenuto da Epicuro; che fosse una funzione della materia pneumatica che dà
energia a un corpo vivente, come hanno ipotizzato gli stoici; che fosse un’entità
incorporea, come nella tradizione del platonismo, al di là delle differenze, i vari
modelli della mente sono simili nella loro impostazione di fondo. La loro
fisiologia, o la metafisica della mente, può dirci ben poco sulla nostra esperienza
mentale odierna. Ma i concetti di mente che essi hanno spiegato e rifinito –
razionalità, irrazionalità, desiderio, passione, motivazione, pensiero pratico o
teoretico – valgono universalmente, e superano i secoli. Ancora oggi sono i
concetti di cui ci serviamo, e in questo senso noi usiamo ancora i modelli greci
della mente.

Suggerimenti bibliografici.
GILL, CHRISTOPHER
1996
Personality in Greek Epic, Tragedy, and Philosophy: The Self in
Dialogue, Clarendon Press, Oxford.
NIGHTINGALE, ANDREA e SEDLEY, DAVID N. (a cura di)
2010
Ancient Models of Mind: Studies in Human and Divine Rationality,
Cambridge University Press, Cambridge. Questo volume, scritto in gran
parte da miei allievi, mette a disposizione del lettore studi dettagliati su
Platone, Aristotele, lo stoicismo e Plotino.
SNELL, BRUNO
1953
The Discovery of the Mind: The Greek Origins of European Thought,
Blackwell, Oxford, trad. a cura di T. G. Rosenmeyer [ed. or.: Die
Entdeckung des Geistes, seconda ed., Vandenhoeck & Ruprecht,
Göttingen 1948; trad. it.: La cultura greca e le origini del pensiero
europeo, Einaudi, Torino 1963].
SORABJI, RICHARD
2006
Self: Ancient and Modern Insights about Individuality, Life, and Death,
Oxford University Press, Oxford.
WILLIAMS, BERNARD
2008
Shame and Necessity, seconda ed., University of California Press,
Berkeley - Los Angeles [trad. it. della prima ed.: Vergogna e necessità,
il Mulino, Bologna 2007].

Capitolo primo
Identità psicosomatiche
Quale è la natura degli esseri umani? Secondo Plotino, che si è posto la
domanda, la nostra vita di esseri umani si svolge simultaneamente su due livelli
differenti 1. Dei due livelli uno è evidente per chiunque e non può essere messo
in discussione, quale che sia il modo in cui spieghiamo i dettagli della vita
umana. Questa vita evidente è quella di cui facciamo esperienza
quotidianamente in quanto esseri provvisti di un corpo, con i nostri desideri,
paure, pensieri, memorie, attese e attività che si svolgono ordinariamente nel
corso delle ore. Si tratta di vivere o essere nel tempo, ed è qualcosa che ciascuno
di noi comprende immediatamente. L’altro livello della vita, secondo Plotino,
non è invece evidente, perché è eterno e non accessibile alla nostra coscienza
normale. Quest’altro livello, diversamente dal primo, non ha a che fare con la
nostra esperienza immediata di esseri incarnati. È una vita puramente
intellettuale che si realizza nella contemplazione senza tempo di verità eterne.
Che noi possediamo questa vita ulteriore Plotino lo inferisce da considerazioni
solo teoretiche, non empiriche: considerazioni che dipendono dalla nostra
comprensione di come e perché possano esistere verità, si pensi alla matematica
ad esempio, che non cambiano mai e che trascendono tutti i nostri punti di vista
particolari. Quello che Plotino chiama il «noi» (o il sé degli esseri umani)
comprende i due livelli, facendo di noi, per usare le sue parole, esseri «anfibi»,
doppi. Secondo questa concezione viviamo due vite simultaneamente, una in una
dimensione fisica, corporea, materiale e temporale; l’altra in un regno spirituale,
non materiale e immortale. Per Plotino, gli uomini sono davvero se stessi, fanno
autenticamente esperienza di cosa è un essere umano, solo a questo livello piú
alto, quello non corporeo e intellettuale. Secondo lui, dovremmo cercare, qui e
ora, di identificare noi stessi con la vita dell’intelletto eterno, lasciando perdere,
quanto piú possiamo, il corpo e la nostra coscienza di esseri incarnati. Insomma,
per Plotino, la natura umana è intrinsecamente dualistica: corpo e mente sono
due cose differenti per essenza.

In questo caso, non diversamente da tanti altri, la prospettiva di Plotino
contrasta in modo radicale con l’immediatezza istintiva e con la concretezza di
Omero, il poeta epico dei greci. Scritte intorno al 700 a.C., quasi mille anni
prima della nascita di Plotino, l’Iliade e l’Odissea sono al contempo la prima e la
piú grande delle creazioni letterarie della Grecia antica. Achille e Odisseo, gli
eroi di questi poemi, sono intensamente consapevoli della loro esistenza di esseri
incarnati che vivono in una dimensione governata dal tempo; e sono ugualmente
consapevoli della loro identità sociale e del loro statuto privilegiato di capi
militari. I due eroi non provano il benché minimo sospetto che possa esistere un
secondo livello di realtà intemporale, un livello intellettuale piú alto e immortale,
come quello che Plotino aveva concepito. Per Achille e Odisseo quello che
importa – e continua a importare anche per noi, a quasi trenta secoli di distanza –
è come comportarsi qui e ora, nella sequenza dei giorni; quello che uno sente e
quello che uno desidera; come avere successo e dove si sbaglia. Non vi è in
Achille e Odisseo alcuno spazio per l’immortalità o per l’esistenza di un sé
anfibio, diviso tra mente e corpo. La vita degli eroi omerici è un’esistenza tutta
fisica, che si concluderà, completamente e irrevocabilmente, quando moriranno.
Non a caso, uno dei termini piú caratteristici per indicare gli esseri umani è
«mortali» (brotoi), in opposizione agli «immortali» (athanatoi), vale a dire gli
dèi. Ma qualcosa dell’essere umano omerico comunque rimane dopo la morte,
qualcosa che Omero chiama psyche.
Questa psyche è un’entità reale o no? Ci sarebbe la tentazione di affermare
che non è un’entità reale, perché è inconsistente e spettrale, una replica priva di
vita di una persona che vive, relegata nell’Ade, gli inferi cupi e tetri popolati di
ombre. E tuttavia, a dispetto della sua inconsistenza, la psyche omerica è pur
sempre qualcosa: è lo spettro di qualcuno di preciso, qualcuno che ha già vissuto
la vita di un essere incarnato particolare. Quando le persone omeriche spirano,
esalano fuori una volta per tutte la loro psyche. La vita che hanno vissuto è
finita, come mostrato dal cadavere che la psyche si lascia dietro. Cosí, all’inizio
dell’Iliade apprendiamo che le ombre (psychai) di innumerevoli guerrieri sono
state spedite nell’Ade, mentre «loro» (vale a dire i loro corpi) sono stati
abbandonati come carogne in pasto a cani e uccelli 2. Analogamente, l’ombra di
un eroe che non è stato seppellito implora Odisseo dicendogli «seppelliscimi»,
dove il «mi» indica il suo cadavere 3. Compare qui una grande differenza rispetto
a Plotino. In uno dei piú grandi contrasti della storia intellettuale, nella tradizione
platonica che Plotino rappresenta, la psyche omerica, disincarnata, spettrale e

senza vita, viene trasformata in ciò che è portatore della vita e dell’identità nel
senso piú vero, migliore e reale.
Come è potuto accadere tutto ciò? Quali cambiamenti nell’immaginario degli
esseri umani, e nelle loro aspirazioni, hanno prodotto questa straordinaria
transizione da un essere centrato sul corpo, che vive nel tempo e trova nella
morte il limite della propria esistenza umana, a un essere che identifica
nell’immortalità spirituale e incorporea il proprio destino finale? Piú avanti
cercherò di articolare alcune risposte possibili, ma il mio obiettivo è piú analitico
che storico. Piuttosto che elencare le differenze tra l’età del bronzo in cui visse
Omero e l’impero della tarda antichità romana di Plotino, quello che mi
propongo di fare è esplorare una selezione di modelli greci del sé, da Omero agli
stoici. Le mie indagini illustreranno i cambiamenti attraverso il tempo nella
rappresentazione dell’identità umana e dell’individualità. Ma evidenzierò anche
elementi di continuità e legami. I modelli della mente e dell’identità, come
osservato nell’introduzione, non evolvono secondo un percorso ordinato e
lineare. Concetti che sono stati messi da parte ritornano a volte in circolazione.
Ogni modello, del resto, per essere davvero efficace, deve rendere conto di una
serie di fatti immutabili della nostra esperienza soggettiva, eventi familiari e
fondamentali, che trascendono le specificità dei tempi, dei luoghi o delle culture.
È lo stesso Plotino a offrire un esempio affascinante del genere di continuità e
connessione che ho in mente. In un famoso passo dell’Odissea, l’eroe errante
che dà il nome al poema ha una visione delle ombre. A un certo momento,
descrivendo la sua esperienza, dice:
E poi vidi la gran forza d’Eracle,
ma la parvenza (eidolon) sola: lui tra i numi immortali
gode il banchetto (XI 601-2).
Plotino commenta:
Sembra che Omero separasse Eracle dal suo mero simulacro, quando collocava il suo
simulacro nell’Ade ed Eracle stesso tra gli dèi, sostenendo entrambe le leggende, quella che lo
poneva tra gli dèi e quella per cui era nell’Ade e cosí lo divise in due (Enneadi I 1, 12).
Plotino aggiorna la mitologia omerica interpretandola come un’indicazione
del suo sistema dualistico basato sulla radicale distinzione tra anima o mente e
corpo. Tradizionalmente, Eracle, figlio di Zeus e Alcmena, è stato percepito

come un semidio – un essere composito, metà uomo metà dio. Questa
discendenza complessa spiega perché Eracle, un uomo, può morire e finire come
un’ombra nell’Ade, mentre la sua essenza divina (che Omero indica come
«Eracle stesso») ha raggiunto gli dèi immortali. Plotino ha visto in questa storia
tradizionale il nucleo di quella teoria notevole di cui abbiamo già parlato – l’idea
di un’identità anfibia o biforcata, divisa tra un corpo mortale e un io piú alto, un
io che vive eternamente, completamente assorto nella vita dell’intelletto.
I filosofi greci, quando si misero a riflettere su etica e teologia, trovarono che
c’era molto da criticare e molto da rifiutare in Omero. Ma l’epica omerica era
cosí potente e tanto radicata nella cultura greca che nessun filosofo, per quanto
fosse importante, poté resistere completamente alla sua influenza, persino un
filosofo cosí astratto come Plotino. Omero è stato un catalizzatore irresistibile
per tutta la filosofia greca, soprattutto a proposito delle nozioni di mente, sé e
identità di cui si discuterà in questo volume. I poemi omerici non hanno soltanto
gettato le basi per il mio progetto: essi hanno offerto temi ricorrenti agli autori
delle epoche successive perché li sviluppassero, rifiutassero o persino se ne
appropriassero, come abbiamo appena osservato.
Naturalmente, Omero non si è posto problemi astratti, interrogandosi, come
ha fatto Plotino, sulla natura degli esseri umani. I poemi omerici fanno appello
alle nostre emozioni, non al nostro intelletto. Ma tutti i filosofi greci hanno
riconosciuto che la ricchezza di Omero è fondamentale per qualsivoglia analisi
dei fondamenti dell’identità umana. Intorno all’epoca di Plotino, un autore
anonimo (erroneamente identificato con Plutarco) scrisse un’opera con
l’obiettivo di mostrare, grazie a una nutrita serie di citazioni, che Omero era la
fonte di tante dottrine filosofiche, come quelle di Platone, Pitagora, degli
aristotelici e degli stoici. Plutarco, cosí è chiamato questo autore, difende la sua
interpretazione con una lettura tra le righe che nessuno oggi troverebbe
convincente 4. Ma le sue osservazioni talvolta colgono nel segno: egli osserva a
ragione che gli stoici hanno seguito Omero quando si sono preoccupati di
spiegare in che modo le nozioni di vita, respiro e cuore sono interconnesse; e
mostra correttamente che Omero era in grado di distinguere tra fato e
responsabilità umana nel caso di azioni compiute deliberatamente 5. Plutarco si
perde quando cerca di fare di Omero la fonte di tutta la filosofia greca, ma ha
ragione quando riconduce a situazioni omeriche idee che sarebbero state
sviluppate dai filosofi dei secoli successivi. Un esempio di questa pratica è
Pirrone, il fondatore eponimo di quella versione di scetticismo che va sotto il

nome di pirronismo. Sappiamo che aveva l’abitudine di citare passi omerici per
confermare le sue teorie sull’incertezza del tutto 6.
Dati gli obiettivi di questo capitolo, il mio interesse per Omero è duplice.
Intanto mi propongo di descrivere e spiegare in che modo Omero comprendesse
quelle che oggi chiamiamo fisiologia e psicologia umana. In questa parte della
discussione ci si concentrerà sulle caratteristiche oggettive dell’identità umana,
che appartengono a tutti gli esseri umani in quanto tali. Secondariamente,
m’interesserò alle nozioni che implicano valutazioni soggettive, nozioni che
riguardano il carattere e le attività di una vita individuale – ciò che rende una
vita fruttuosa o miserabile, al di qua o al di là del controllo umano, intelligente o
priva di significato. Tali nozioni riguardano situazioni omeriche quali ad
esempio l’ira di Agamennone e Achille, la strategia adottata da Odisseo per
riconquistare i suoi possedimenti regali a Itaca o il deciso rifiuto da parte di
Penelope di dare credito alle voci che riguardavano la morte di Odisseo.
Come fanno a stare insieme due argomenti tanto diversi – identità oggettiva
da una parte, soggettività, individualità e valori dall’altra? Per rispondere a
questa domanda devo sviluppare un tema la cui importanza risulterà chiara nel
corso del libro: è la distinzione di cui si è già fatto cenno tra il corpo e l’anima, o
meglio, per essere piú precisi, tra ciò che i greci chiamavano soma e psyche, il
termine che ha dato origine alla parola moderna psicologia. Omero usa entrambe
le parole. Come osservato nelle note introduttive su Plotino, Omero ricorre a
psyche per indicare il respiro e lo spirito che abbandona la persona quando
muore, permanendo come spettro nell’Ade. Soma è il termine che Omero usa
quando parla del cadavere senza vita che la psyche si è lasciata dietro. Dunque
gli esseri umani che vivono sono composti di un soma che contiene una psyche?
Ovviamente, la risposta sembrerebbe essere affermativa. Come spiegare
altrimenti quando si dice che la morte avviene quando si esala la psyche, che
abbandona dietro di sé un cadavere? Ma i fatti linguistici sono un poco piú
complicati 7.
Molte lingue e culture distinguono nettamente tra il corpo vivente, intendendo
le nostre parti anatomiche e la sua costituzione, e qualcosa che viene chiamato
anima, animo o spirito. Secondo questa distinzione l’anima, l’animo o lo spirito
vanno intesi come la fonte di vita dell’essere incarnato e, in particolare, come la
sede e la causa del pensiero, dei sentimenti e della coscienza. Una simile
distinzione tra il corpo e l’anima divenne pratica corrente tra i filosofi greci
antichi, e si fece presto strada anche nella cultura tradizionale. Una descrizione
accurata della tradizione etica greca da Socrate in poi è quella che sottolinea

l’importanza della cura dell’anima rispetto alla cura del corpo. Come vedremo
nei prossimi capitoli, i modelli del sé e dell’identità personale presuppongono la
distinzione tra anima e corpo come fondamentale per comprendere non solo la
natura umana in generale ma anche le differenze mentali e morali tra i popoli.
Molti filosofi greci (con l’eccezione parziale di Aristotele) considerano l’anima,
la psyche, come se fosse un oggetto. In generale, essi le assegnano una
collocazione definita all’interno del corpo, dividendola talvolta in parti
specifiche. Cosí facendo, trattano la psyche piú o meno come noi trattiamo la
testa o il cervello.
Si potrebbe dire che Omero abbia anticipato questa distinzione
apparentemente naturale. Molti studiosi sostengono che cosí non fu. La ragione
principale di questo rifiuto è che Omero non parla di un corpo vivente o di
un’anima vivente quando usa le parole soma e psyche. Egli confina l’uso di
questi termini a contesti in cui si parla della morte ma non della vita, a contesti
in cui soma si riferisce, come già osservato, al cadavere, e psyche al respiro
vitale che gli uomini esalano quando muoiono. Cosí all’inizio dell’Iliade (nel
passo citato sopra), leggiamo che «l’ira di Achille, rovinosa, gettò in preda
all’Ade molte psychai gagliarde d’eroi, e fece di essi stessi bottino dei cani e di
tutti gli uccelli». Insomma, come descrive Omero la natura delle persone
viventi?
Nel seguito del capitolo vedremo che le persone viventi in Omero sono corpi
fatti e finiti. Come nel caso degli «uomini stessi» (opposti alle anime che vanno
nell’Ade) morti a causa dell’ira di Achille, nella concezione di Omero l’identità
umana è interamente corporea o fisica. Ciò allora significa che Omero non aveva
una nozione dell’anima, o di un’anima? Anche questa è un’idea diffusa. Ma un
simile assunto risulterebbe corretto se la concezione dell’anima dovesse
implicare qualcosa di immateriale, come per Platone e Plotino. Entrambi questi
assunti, però, sono falsi. Psyche non è il solo termine che in greco indica la causa
della vita, e la sede del pensiero, dei sentimenti e della coscienza. Inoltre, che
l’anima (quale che fosse il suo nome) fosse materiale o non materiale divenne
motivo di contesa tra i filosofi antichi. Molti di loro, includendo Epicuro e gli
stoici, ritenevano che l’anima fosse materiale come il corpo. La falsità di questi
due assunti ci permette di riformulare la questione. Omero, nonostante la
centralità del corpo, ha una nozione dell’anima, o comunque di un’anima? E ha
una parola, o delle parole, per indicare quella nozione?
La risposta è un sí deciso. Omero ha un vocabolario molto ricco per
identificare le parti costituenti dell’essere umano. Questo vocabolario include

termini che indicano le parti esterne e interne del corpo, parole per le membra o
la forma fisica in generale, e parole che indicano la sede e gli organi del pensiero
e dei sentimenti, o per la vita consapevole in generale. Due di queste ultime
divennero termini standard della filosofia antica – nous (scritto noos nel greco di
Omero), normalmente tradotto come mente o intelletto, e thumos, normalmente
reso come animo, spirito o carattere. In aggiunta Omero usa poi altre parole che
si riferiscono direttamente al cuore o ad altri organi interni deputati a ospitare il
pensiero e le emozioni: in particolare phren (o phrenes), kradie e etor. Gli
studiosi si sono spesso chiesti il perché di tanti termini per indicare la sede o gli
organi del pensiero e dei sentimenti umani. Perché Omero non usa sempre la
stessa parola, una parola come mind o soul in inglese, Geist o Seele in tedesco,
mente o anima in italiano?
Si dà il caso però che una simile domanda sia inappropriata, perché anche
nelle lingue moderne variamo la nostra terminologia nel linguaggio di ogni
giorno. Possiamo dire «avevo questo in mente», «avevo questo in testa», «cosí
ho sentito nel mio cuore» o «avevo un nodo alla gola». Usando espressioni tanto
diverse, non implichiamo incertezza circa il nostro apparato mentale e corporeo.
Tutte queste espressioni indicano esperienze mentali. Spesso usiamo
semplicemente un pronome personale e un verbo, ad esempio quando diciamo
«io ho pensato» o «io ho sentito». Altre volte, per enfatizzare, potremmo usare
queste espressioni piú articolate, aggiungendo «nella mia testa» o «nel mio
cuore». Omero non fa diversamente. Le molteplici parole da lui usate per
indicare la sede o gli organi del pensiero e dei sentimenti umani non significano
necessariamente, come gli studiosi troppo spesso hanno creduto, che gli
mancava una nozione unitaria di quella che potremmo chiamare un’esperienza
mentale. Piuttosto, l’ampio spettro di termini può essere spiegato, in gran parte, a
partire dal fatto che il pensare e il sentire non sono localizzabili nello stesso
modo in cui lo sono le nostre membra. In piú, a Omero serviva una serie di
termini ritmicamente distinti ma grosso modo sinonimi che si adattassero alle
esigenze dell’esametro.
Potremmo però continuare a chiederci quale sia il ruolo della psyche omerica
quando le persone sono vive. A mio avviso anche questa domanda,
probabilmente, è mal formulata. Sorge in noi la tentazione di chiedercelo perché
la psyche dei pensatori successivi divenne, come già detto, il termine privilegiato
per indicare l’anima, intesa come il centro vitale della persona nella sua
interezza, includendo anche quello che noi chiameremmo oggi, piú
comunemente, mente, carattere, sé o personalità. Una volta che la parola psyche

ha maturato questi significati, essa ha offerto numerosi spunti per pensare
all’identità umana e alla personalità sulla base della distinzione esplicita tra
caratteristiche corporee e qualità mentali o morali. Come le persone differiscono
per grandezza fisica, per peso o per forza, cosí, per analogia, nelle epoche
successive a Omero si riteneva che la gente differisse in grandezza, qualità o
forza della propria psyche. Per questo Aristotele ha descritto la persona ideale
come megalopsychos, «con una grande anima», o come si dice in inglese high-
minded (vale a dire «con una mente elevata», «nobile»), mentre una delle parole
usate per descrivere le persone inferiori è l’esatto opposto – mikropsychos, «con
un’anima piccola» 8. Per quali ragioni precisamente il termine psyche sia
divenuta la parola privilegiata per l’anima è una questione intrigante a cui
cercherò di rispondere nel secondo capitolo. Per il momento il punto cruciale è
riconoscere che la sua assenza nel vocabolario psicologico di Omero non implica
che egli mancasse di una nozione di anima.
La pratica omerica di usare soma e psyche in contesti in cui si perde la vita
piuttosto che in contesti in cui si vive ha stimolato una vasta discussione. In
particolare ha suggerito l’idea che Omero fosse concettualmente primitivo, un
autore incapace di comprendere che una persona che vive consiste di un corpo e
di un’anima unificati. Omero, era convinzione un tempo diffusa, trattava i suoi
personaggi come se fossero un assemblaggio di parti – parti corporee e parti
mentali –, invece di guardare a essi come a degli interi psicosomatici o delle
individualità pienamente sviluppate. Questa interpretazione cosí influente di
Omero, sviluppata dal filologo tedesco Bruno Snell, è ora ampiamente caduta in
discredito 9. Appena leggiamo delle azioni di Achille e Odisseo, ci rendiamo
immediatamente conto della loro credibilità secondo il nostro stesso modo di
intendere il comportamento umano. Parallelamente, riconosciamo che queste
figure sono eroi omerici, distinti dalle persone moderne. La cosa piú importante
è che dobbiamo abituarci a leggere Omero nei termini di Omero, se non
vogliamo lasciarci scappare alcune sue intuizioni sulla natura umana come se,
non avendo letto Platone, non potesse dire cose vere.
Questo è stato l’errore di quel grande studioso che fu Snell. Egli partiva
dall’assunto che Omero non avesse pienamente compreso la natura umana
perché gli mancava la distinzione netta che Platone aveva tracciato tra anima e
corpo, una distinzione che Snell riteneva come fattualmente corretta e non come
una teoria che può e deve essere messa in discussione. Perché e in che modo
Platone sia arrivato a quella distinzione è un problema affascinante che

discuteremo approfonditamente al momento opportuno. Per il momento mi
limiterò a tre punti preliminari.
Prima di tutto, Eschilo e Sofocle, due poeti tragici, assomigliano a Omero per
la loro reticenza a dividere gli esseri umani in due parti, in due entità distinte
chiamate corpo e anima. Se dunque riteniamo Omero primitivo perché privo di
tale modello della natura umana, dovremmo dire lo stesso di questi due tragici,
che componevano le loro opere a distanza di secoli, in un periodo vicino a
Platone. Eppure nessuno si azzarderebbe a giudicare primitiva la psicologia di
Eschilo o Sofocle. Secondo, Platone non ignora il linguaggio e il pensiero di
Omero a proposito dell’intelletto o della mente. A volte arriva ad attingere
direttamente da lui, e in termini positivi, come vedremo. Dove Omero e Platone
divergono piú radicalmente è sul destino della psyche dopo la morte. Per Omero,
come abbiamo visto, non c’è una vita nell’aldilà e neppure si parla di
immortalità; la psyche che i personaggi di Omero esalano nel momento della
morte non è nient’altro che uno spettro. Per Platone, e il contrasto è radicale, la
psyche non solo è l’essenza della persona che vive, ma è anche cosí nettamente
distinta dal corpo che può essere giudicata, premiata o punita, e rinascere in un
corpo umano o non umano. Il terzo punto concerne quello che ho appena detto.
Omero e Platone concordano che la morte consiste nella separazione della
psyche dal corpo. Se supponiamo con Omero che a sopravvivere alla morte è
poco piú di uno spettro, allora riterremo che questo evento – il distacco della
psyche – significa semplicemente che la vita ha abbandonato una persona: la
persona ha esalato il suo ultimo respiro, come si usa dire. In quel caso non ci
sono motivi per interrogarsi sulla funzione della psyche nel corpo vivente. Porsi
una simile domanda sarebbe vacuo, come se ci si chiedesse: «Quale è la
funzione di essere vivo?» Ma se supponiamo con Platone che il corpo sia
soltanto il contenitore di noi stessi – che ciò che noi siamo essenzialmente non è
il nostro corpo ma l’anima immortale che sta all’interno del corpo –, allora è
ovvio che diventa pertinente interrogarsi sulla relazione tra corpo e anima.
I poemi omerici trattano in una misura significativa della morte o della
minaccia della morte. La nostra condizione di esseri mortali – l’inevitabilità di
un termine irrevocabile della vita – non è mai assente dall’Iliade ed è spesso
enfatizzata nell’Odissea. Eppure nonostante il pathos che il tema della mortalità
genera, la poesia epica di Omero si proietta prima di tutto sulla vita – per dirla
tutta, è una intensa celebrazione della vita. Questa celebrazione necessita della
morte come di un correlato negativo. Omero si compiace della carica di

esuberanza che accompagna ogni momento della vita. Può trattarsi di un
momento da fare proprio, come l’amore di Ettore e Andromaca, o di qualcosa da
cui rifuggire, come l’intensa brama di sangue di Achille quando vuole vendicare
Patroclo. In molti frangenti delle sue storie Omero ci invita ad approvare o
disapprovare i suoi personaggi, ma la presentazione delle loro vite trascende
simili giudizi di merito. Il suo linguaggio è costruito in modo splendido per
permetterci di entrare e condividere queste esperienze fittizie, che si tratti di una
scarica di adrenalina, di una ferita mortale, di un impulso sconsiderato, di una
scelta calcolata, o di una emozione repressa.
Ecco due esempi che illustrano questo punto. Mentre li introduco, il lettore
farà bene a tenere presente la teoria, caduta in discredito, secondo cui Omero
avrebbe avuto una nozione frammentata del sé, incapace com’era di
comprendere in modo adeguato che gli esseri umani sono degli interi
psicosomatici. Il dio Poseidone, prendendo le sembianze dell’indovino Calcante,
ha appena esortato i fratelli Aiace a sforzarsi al massimo nella difesa delle navi
argive che il troiano Ettore sta attaccando. Il passo seguente è tratto dall’Iliade:
Entrambi riempí di furia (menos) violenta,
agili fece le membra, le gambe, le braccia di sopra;
[Uno dei due Aiace, avendo compreso che era intervenuto un dio, spiega ora all’altro]
«Ed ecco dentro di me, nel mio petto, l’animo (thumos)
con voglia maggiore si volge a lottare e a combattere,
e sotto fremono i piedi, e sopra le braccia».
[Il fratello risponde]:
«Cosí ora intorno alla lancia pur le mie mani invincibili
fremono, ardore (menos) m’è nato, e sotto coi piedi,
con ambedue, già mi slancio» (XIII 60-79).
Un altro autore avrebbe potuto esprimere gli effetti di Poseidone sui due
guerrieri in modo molto piú semplice, dicendo, ad esempio, che il dio li aveva
riempiti di nuova determinazione. Anche Omero avrebbe potuto esprimersi cosí.
Ma quello che offre in questi versi è un’anatomia meravigliosa, dettagliata e
realistica, delle emozioni necessarie a un efficace combattimento corpo a corpo –
un’iniezione di «furia», la reazione dell’«animo nel petto», fremiti nei piedi e
nelle mani. In questa descrizione tanto il corpo quanto la mente (o l’anima) sono
presenti ma, lungi dall’essere parti distinte nei due fratelli, essi sono congiunti
come nell’espressione «l’animo (spirit) nel petto», proprio come animo e petto

sono congiunti nella vita reale. L’animo che è qui descritto è parte della mente o
parte del corpo? La domanda perde di pertinenza quando diventa chiaro che
questo passo sta descrivendo cosa significa sentirsi pronti per una battaglia. Non
è né nella mente in quanto tale né nel corpo in quanto tale: è nel petto, nelle
mani, nei piedi, tutto insieme. In questo modo la sensazione di essere pronto per
la battaglia fa sí che una persona sia assolutamente carica per il combattimento.
Il termine tradotto come «animo» è thumos. Questa è una delle parole
preferite di Omero per indicare il centro di coscienza di una persona. A volte
thumos è il soggetto di una frase: può desiderare, incoraggiare o pensare. Molto
piú interessante è quando un eroe si rivolge al proprio thumos, chiedendosi:
«Perché il mio thumos mi ha parlato cosí?» Anche noi, a volte, diciamo o
pensiamo cose come: «Cosa ho in mente?», o: «Perché mi sono detto questo?»
La tentazione è spiegare l’uso omerico di thumos in molti contesti come una
circonlocuzione per il pronome personale, l’uso di «mente» o «animo» invece di
«io» o «me stesso». Le interpretazioni di modelli di pensiero che stanno alla base
di Omero devono tenere conto di queste espressioni formulari e della rigidità
della forma metrica; ma faremmo bene a riconoscere che thumos non è né un
pronome né un semplice equivalente della parola «io». L’etimologia di thumos ci
insegna che il suo significato di base è respiro, piú specificamente, respiro vitale.
Dunque il thumos, proprio come la psyche omerica, è esalato quando uno muore.
Possiamo allora tradurre thumos con espressioni come «respiro vitale»? Non è
una buona traduzione. Per questo i traduttori di solito ricorrono a cuore o mente.
In quel caso, però, si perde la peculiarità del vocabolario omerico, che non rinvia
né all’organo anatomico del cuore né alla testa intesa nel senso del cervello.
Thumos in questo contesto, secondo me, sta per l’anima omerica, e dovrebbe
essere tradotto con «animo». Sta per l’anima omerica non perché la parola
thumos significhi esattamente mente, cuore o anima, nel senso in cui un moderno
potrebbe usare uno di questi termini, ma perché il respiro vitale, l’energia e le
emozioni fanno di noi quello che noi siamo in quanto persone reali. In Omero
thumos rappresenta l’identità mentale ed emozionale, il suo sé: dicendo ciò
intendo affermare che questo è precisamente il significato che Omero attribuisce
al thumos, niente di piú e niente di meno.
Molto spesso Omero associa alla menzione di thumos altre parole
«psicologiche», tra cui phren (o phrenes), stethos, etor e kradie. Per esempio,
quando Agamennone si ostina a voler strappare Briseide ad Achille, a cui era
stata assegnata come legittimo bottino di guerra, Omero dice:

Al Pelide venne dolore, il suo cuore (etor)
nel petto peloso fu incerto tra due:
se, sfilando la daga acuta via dalla coscia,
facesse alzare gli altri, ammazzasse l’Atride,
o se calmasse l’ira e contenesse l’animo (thumos).
E mentre questo agitava nei polmoni (phrenes) e nell’animo (thumos)
E sfilava dal fodero la grande spada, venne Atena
Dal cielo (Iliade I 188-93).
Anche qui, non diversamente da prima, stati mentali e stati fisici sono tenuti
insieme, dando vita a una descrizione meravigliosa per vivacità dello
sconvolgimento di Achille. E tuttavia cosa dobbiamo fare dell’anatomia mentale
di Omero? Egli usa tre parole, etor, phrenes e thumos, e tutte e tre sembrano
alludere alla collocazione interiore dei pensieri e delle emozioni di Achille.
Queste parole sono sinonime? Esprimono tre diverse parti di Achille? Allo stato
attuale dei fatti, le traduzioni di «cuore» e «polmone» sono troppo precise per
rendere il significato dei termini omerici con tutto il peso che hanno nel greco
originale. Le parole che ho cosí tradotto non dovrebbero essere intese in un
senso anatomico esatto. Piuttosto esse danno voce all’intuizione di Omero,
un’intuizione espressa in termini poetici e non sistematici, secondo cui gli organi
respiratori e cardiaci del corpo sono la sede dei pensieri e delle emozioni di una
persona – in altre parole, per riprendere un punto precedentemente espresso, di
ciò che noi potremmo chiamare in tutta tranquillità l’anima omerica.
Per evitare inutili dettagli e tecnicismi, devo anche precisare che simili
combinazioni («cuore e animo» e via di seguito) mostrano che per Omero il
thumos va collocato nella regione del petto, che è proprio quello che consegue
dalla convinzione che il nostro principio vitale è il respiro. Il thumos è dunque
un organo corporeo? Di nuovo, mi permetto di osservare che la domanda è
inappropriata. Per Omero thumos esprime sia l’energia vitale che si accompagna
al respiro sia la coscienza di un corpo umano che vive. In quanto tale, esso
implica le abilità mentali, le spinte emozionali e la carica d’energia. Non è
un’anima nel senso platonico di una singola entità che sta dentro di noi ed è
nettamente distinta dalle nostre parti corporee. E non è cosí perché il thumos
omerico funziona in congiunzione con le altre parti di cui ho fatto menzione; non
sta sopra di esse e neppure le organizza. Piuttosto, il complesso del thumos,
insieme a queste altre parti, è ciò che permette agli esseri umani di funzionare,
per ripeterlo ancora una volta, come degli interi psicosomatici.

Le idee che sto difendendo sono brillantemente descritte da Michael Clarke
nel suo libro Flesh and Spirit in the Songs of Homer. Riassumerò le mie ultime
considerazioni con una citazione dal libro di Clarke:
Visto che la vita del respiro e degli organi nel petto, una vita che trasuda, scorre, fluttua, è
dinamica piuttosto che statica, essa esprime in modo chiaro e naturale lo scorrere della vita
mentale, con una profondità e sottigliezza non inferiore a quella del linguaggio della mente
nella nostra cultura. Omero non oppone la vita mentale alla vita del corpo, ma le considera
insieme come un intero che non va differenziato. L’uomo omerico non ha una mente;
piuttosto i suoi pensieri e la sua coscienza costituiscono una parte inseparabile della sua vita
corporea analogamente ai suoi movimenti o al suo metabolismo (p. 115).
Le osservazioni di Clarke mostrano che il vocabolario «psicologico» di
Omero dispone di strumenti eccellenti per la composizione della poesia eroica. I
personaggi omerici sono presentati in modo da derivare la loro identità di esseri
viventi dal vibrante respiro che pulsa dentro di loro. La loro vita è per il qui e
ora. Una volta che il loro respiro vitale (thumos) lascia le membra, non può piú
funzionare come un sé, inteso come quel thumos che a volte parla o a cui a volte
si parla. Il thumos omerico non è il correlato mentale di una concezione
dualistica della persona. Non è l’anima in quanto distinta dal corpo. Ma se
intendiamo con l’anima il termine che sta per il principio vitale di un essere
umano e la fonte delle sue azioni, il thumos implica in tutta evidenza delle
caratteristiche simili a quelle dell’anima.
Platone ha riconosciuto che le caratteristiche del thumos lo assomigliano
all’anima. Nel primo dialogo in cui divide la psyche in tre parti diverse –
calcolativa, appetitiva e animosa – Platone chiama la parte animosa thumoeides,
un termine che alla lettera significa «con la forma del thumos» 10. Per Platone
questa parte è responsabile delle nostre esperienze di ira, vergogna e ambizione.
La ragione principale alla base di tale distinzione sta nel fatto che a volte ci
troviamo a provare nello stesso tempo, o apparentemente nello stesso tempo,
desideri a favore o contro la stessa cosa. Cosí potremmo fare l’esperienza di un
forte impulso a soddisfare un appetito riconoscendo allo stesso tempo che sulla
lunga distanza questo obiettivo non è nel nostro interesse e sarebbe dunque da
evitare visto che non è un desiderio della ragione. Oltre a rendere conto di un sé
diviso fra il desiderio di una gratificazione immediata e quello di un prudente
controllo, la divisione platonica dell’anima serve anche per tenere insieme gli

scontri tra la ragione ed emozioni quali la vergogna o l’ira, o scontri fra queste
emozioni e impulsi per gratificazioni che riguardano soltanto il corpo o i sensi.
L’assunto di fondo circa le tre parti distinte, calcolativa, appetitiva e animosa, a
volte semplificato in una divisione binaria tra impulsi razionali e non razionali,
non solo rende conto del conflitto psicologico, ma sottolinea anche i vantaggi
che un ragionamento accorto ha rispetto alla passione.
Significativamente, Platone rinvia a Omero per giustificare la sua idea di
un’anima che contiene parti razionali e non razionali. Il verso omerico che
Platone cita è il seguente:
Ma, comprimendo il petto, rimproverava il cuore (kradie)  (Odissea XX 17) 11.
Platone commenta:
Qui Omero ha chiaramente rappresentato come due cose diverse, di cui una rimprovera
l’altra, la parte che ragiona sul bene e sul male e quella che irrazionalmente si adira
(Repubblica IV 441b).
Ha ragione Platone a ritenere che Omero avesse anticipato la sua teoria di
un’anima complessa, e ad attribuire a Odisseo una «parte che ragiona»
(analogisamenon)?
Odisseo ha appena osservato le serve, che durante la sua assenza da Itaca si
sono unite lascivamente con i pretendenti di Penelope:
Nel petto di lui si gonfiava il furore (thumos);
molto era incerto nell’anima (phren) e in cuore,
se avventarsi a un tratto e dar morte a tutte,
o ancora lasciare che facessero con i pretendenti l’amore
per l’ultima volta; il cuore (kradie) gli latrava di dentro.
Come una cagna, che i teneri cuccioli bada,
[…] cosí dentro latrava il cuore, sdegnato dalle azioni malvagie (Odissea XX 9-14).
Poi arriva il verso appena citato: «Ma, comprimendo il petto, rimproverava il
cuore». Questo passo mostra che Omero dispone di tutte le risorse necessarie per
esprimere conflitti mentali e dibattiti interiori, dove un forte impulso ad agire
impulsivamente o seguendo la passione si contrappone alla consapevolezza,
contemporanea o successiva, che non si trattava di una buona idea. Omero

impiega tre parole, thumos, phren e kradie (si consideri l’espressione inglese
«with heart and soul», «con il cuore e con l’anima») per caratterizzare la forza
dell’impulso rabbioso di Odisseo, che viene trattata come come una forza che si
annida all’interno del corpo dell’eroe. Egli non dice, come Platone molto
probabilmente avrebbe fatto, che la mente o la ragione di Odisseo frenava la sua
passione. Il controllo, nel contesto omerico, è effettuato direttamente dallo stesso
Odisseo (l’uomo nella sua interezza), quando si rivolge a uno dei termini
psicosomatici: «sopporta mio cuore, piú atroci pene subisti».
Platone ha letto in questi versi una conferma della sua teoria per cui la psyche
umana si compone di parti diverse, di cui una è quella che produce e indica l’ira,
mentre l’altra è la ragione e la capacità di riflettere. Questa sarebbe
un’interpretazione plausibile di Omero se il poeta avesse distinto tra parti
razionali e parti non razionali di una singola entità psicologica impegnata in una
competizione che deve condurre a una decisione e a una azione. La lettura di
Platone è istruttiva, ma non molto accurata. Quello che Omero fa è in realtà
qualcosa di molto piú interessante e plausibile dal punto di vista dell’esperienza
– forse persino piú plausibile del sé platonico che si trova in una condizione di
conflitto simultaneo. Omero usa tre dei suoi termini psicosomatici (thumos,
phren e kradie) per identificare le fasi della passione di Odisseo e il suo tumulto
interiore, registrando cosí la sua difficoltà a controllarle. Alla fine conclude, con
le parole di Odisseo, rimproverando il suo cuore, che costituisce ovviamente una
parte di se stesso: è come se dicesse a se stesso «Ehi, sopporta». Piuttosto che
descrivere il conflitto mentale nei termini di una battaglia tra le parti razionali e
non razionali dell’anima platonica, Omero usa i suoi termini psicosomatici per
segnalare l’attività emozionale che si sviluppa all’interno del corpo di Odisseo,
un’attività che Odisseo, vale a dire un uomo completo, può affrontare e a cui può
contrapporsi. I termini psicosomatici indicano ira e sentimenti impulsivi,
sentimenti a tutti ben noti e con cui tutti si devono confrontare. L’opposizione
razionale dell’intelligenza è espressa da Odisseo in risposta a questi sentimenti.
Odisseo e i suoi sentimenti non sono entità numericamente distinte. Essi sono
distinti o possono essere distinti solo nella misura in cui è necessario evidenziare
la natura riflessiva di un’esperienza di autoconsapevolezza.
Odisseo, naturalmente, è un personaggio eccezionale in Omero. La
maggioranza dei personaggi omerici, divini non meno che umani, è trascinata, in
gran parte o interamente, dalle proprie emozioni. Non danno prova della
prudenza che permette a Odisseo di controllare i suoi sentimenti (vale a dire se
stesso) al fine di raggiungere il suo obiettivo finale. Sebbene Omero non

attribuisca la ragione in quanto tale a Odisseo, il suo carattere scaltro, insieme
alla sua capacità di sopravvivere contro ogni pronostico, ha profondamente
influenzato i filosofi greci quando si sono concentrati sui vantaggi della
razionalità.
Anche la similitudine omerica del cane che latra, usata per descrivere la
passione di Odisseo, ha lasciato una traccia molto forte in Platone. I soldati
ideali della sua Repubblica si caratterizzano per il predominio del thumos nella
loro anima, una qualità che li dovrebbe rendere leali con gli amici e feroci con i
nemici 12. I governanti ideali di Platone, d’altro canto, sono i filosofi. Essi sono
caratterizzati dal possesso di anime in cui il thumos è subordinato a quello che
Platone chiama l’elemento razionale (logistikon). Si arriva cosí a un concetto che
è sostanzialmente implicito in Omero e nella letteratura preplatonica in generale.
La ragione o la razionalità (logos) è la facoltà di una natura umana sviluppata
che Platone ha ritenuto fondamentale per vivere in modo consapevole e felice.
Questo tema è cosí complesso e cosí centrale per i capitoli successivi di questo
libro che qui ne parlerò solo nella misura necessaria a completare le mie analisi
dei modelli psicologici di Omero. Secondo Platone la ragione dota gli esseri
umani di due grandi capacità: la capacità di governare se stessi e la capacità di
pensare teoreticamente in astratto. Per comodità potremmo chiamare etica la
prima capacità e cognitiva la seconda. La capacità etica si fonda sul presupposto
che le nostre anime, per funzionare bene, devono essere organizzate sul modello
di una società ben governata. La capacità cognitiva si basa sull’assunto che
l’anima, nella sua capacità razionale, può individuare le verità ultime per mezzo
del ragionamento puro.
Omero non sa nulla di un’organizzazione politica nel modo che sarebbe per
lui necessario se volesse postulare un’analoga metafora psicologica con
governanti e governati, dividendo la persona in un governante legittimo e in una
popolazione subordinata e applicando infine queste nozioni al carattere mentale
e morale di una persona. Egli non rappresenta il thumos come se fosse governato
bene o male (anche se lo può chiamare «virile», o «nobile» o «pietoso»). La
capacità etica di Platone presuppone che l’anima sia divisa in parti distinte, di
modo che la parte migliore (la ragione) possa governare sulla peggiore (la brama
dei sensi) e assicurare che i nostri appetiti e impulsi di base siano
conseguentemente controllati. Quanto alla capacità cognitiva, sarebbe stato ben
difficile per chicchessia articolare in modo chiaro una simile nozione prima dello
sviluppo della matematica e della cosmologia.
La psicologia di Omero manca di queste capacità cosí tipicamente platoniche.

Ma ciò non significa, naturalmente, che i personaggi omerici non possano
ragionare. Omero dispone di ricchissime risorse per distinguere azioni
lungimiranti e degne di ammirazione da comportamenti avventati e sbagliati.
Penelope agisce con prudenza, in modo coerente con l’epiteto pepnumenos che
regolarmente le si accompagna; e la storia di Odisseo, come ho osservato, ben si
adatta ai suoi epiteti ricorrenti «che molto sopporta» e «astuto». Achille, tra tutti
i personaggi omerici il piú interessante psicologicamente, può persino lanciarsi
in un ragionamento controfattuale e augurarsi che il mondo sia diverso da come
egli ritiene che sia 13. Ma, anche dove è comparabile con quella di Platone, la
concezione di Omero non implica certo capacità o parti psicologiche distinte, o
un soggetto destinatario di elogi o biasimi, o una capacità umana che può essere
esercitata o migliorata. Gli attori omerici non sono anime. Sono persone
complete, provviste di un corpo – Odisseo che molto sopporta, l’accorta
Penelope e Achille piè-veloce. Non sono composti di anima e corpo.
Analogamente a Plotino, con cui ho cominciato questo capitolo, Platone
sostiene una concezione dualistica degli esseri umani, anime incorporee che
abitano corpi mortali. Addirittura, i dialoghi platonici contengono ragionamenti
destinati a provare che le anime umane sono vissute come entità intelligenti
prima della nascita e che dopo la morte continueranno a vivere come persone
fatte e finite. Potremmo domandarci se Platone considerasse qualcuno di questi
argomenti davvero cogente, ma rimane assodato che egli ha considerato l’anima,
l’essenza e l’identità della natura umana, come qualcosa di non fisico o di
spirituale piuttosto che di materiale o di costitutivamente incarnato. Che si
giudichi l’anima platonica piú convincente della concezione psicosomatica di
Omero o che la si giudichi l’espressione di una pia mitologia dipenderà dalle
nostre preconcezioni e intuizioni piuttosto che da fatti empirici. Il platonismo e il
cristianesimo hanno plasmato il pensiero e il linguaggio in direzioni molto
diverse rispetto alle vibranti rappresentazioni che Omero fa dell’unione di mente
e corpo. Il mio obiettivo in questo capitolo è stato quello di presentare il modello
omerico nei suoi termini propri in quanto spiegazione efficace della nostra
esperienza, tanto in una prospettiva personale quanto in riferimento al modo in
cui noi osserviamo le altre persone. Non m’interessa giudicarla superiore o
inferiore al modello platonico della mente; piuttosto mi preme indicare quanto
decisamente essa differisca dal platonismo e quanto anticipi alcune delle idee di
Platone.
La psicologia filosofica, o quella che a volte è chiamata psicologia morale,

non è una scienza. La psicologia moderna, che lavora con esperimenti e
statistiche, cerca di delineare modelli del comportamento umano avalutativi, con
lo scopo di comunicarci i fatti empirici. I filosofi antichi potevano analizzare
pensieri e sentimenti con grande acutezza e accuratezza comportamentale, ma le
loro indagini erano sempre segnate da un interesse normativo – vale a dire, si
interessavano di quello a cui una mente potrebbe o dovrebbe assomigliare
quando è al suo meglio. I modelli antichi della mente e del sé furono anche
influenzati dai contesti letterari e sociali dei loro autori. Omero, che ambiva a
intrattenere il suo pubblico con racconti ispirati alla grandezza epica, descrive
pensieri e azioni con un’immediatezza incomparabile. Questo genio letterario ci
permette di riconoscere nei nostri cuori quello che i suoi personaggi sentono nei
loro; e questo, da solo, è sufficiente a ricordarci che Omero fu un raffinato
psicologo.
Poscritto sul concetto di mente.
Si può dire che gli esseri umani «hanno» menti o anime nello stesso modo in
cui si afferma che «hanno» braccia, gambe, cuori o cervelli? Alcuni filosofi
pensano di sí. Cartesio, in particolare, credeva che la mente fosse un genere
particolare di sostanza, una sostanza non corporea che sta dentro il corpo.
Platone e Plotino credevano qualcosa di simile a proposito della psyche. Se
pensiamo che questi filosofi avessero ragione, saremo tentati, come Bruno Snell
(nel saggio L’uomo nella concezione di Omero), di giudicare incompleto Omero
perché gli mancava una nozione simile. Ma se siamo d’accordo con filosofi
moderni come Gilbert Ryle (ne Il concetto di mente) sul fatto che la teoria
cartesiana della mente è un mito (Ryle ne parlava mordacemente come del
«fantasma nella macchina», e a lui si appoggia Clarke nel suo saggio del 1999
citato precedentemente), potremmo concludere che la mancanza in Omero di un
simile dualismo sia qualcosa che merita invece grandi apprezzamenti. Secondo
Ryle, non c’è una cosa come la mente. Piuttosto il concetto di mente, una volta
compreso in modo adeguato, identifica quella categoria del comportamento
umano che è implicata quando si tratta di pensare, sentire e agire. La mente,
secondo Ryle, è la facoltà disposizionale che noi esercitiamo quando parliamo o
calcoliamo o scegliamo e cosí via. La parola mente non identifica alcun genere
particolare di entità spirituale che sarebbe collocata all’interno della nostra
costituzione fisica, e le menti non possono esistere indipendentemente da quella
costituzione fisica.

Non è questa la sede adatta per approfondire o difendere la concezione di
mente di Ryle. La menziono perché i lettori di questo libro troveranno in essa
una prospettiva illuminante da cui guardare alla varietà di idee greche sul tema.
Suggerimenti bibliografici.
CLARKE, MICHAEL
1999
Flesh and Spirit in the Songs of Homer: A Study of Words and Myths,
Clarendon Press, Oxford.
CLAUS, DAVID B.
1981
Toward the Soul: An Inquiry into the Meaning of Psyche before Plato,
University of Chiacago Press, New Haven.
GILL, CHRISTOPHER
1996
Personality in Greek Epic, Tragedy, and Philosophy: The Self in
Dialogue, Clarendon Press, Oxford.
LONG, ANTHONY A.
2007
Williams on Greek Literature and Philosophy, in ALAN THOMAS (a
cura di), Bernard Williams, Cambridge University Press, Cambridge,
pp. 155-80.
PELLICCIA, HAYDEN
1995
Mind, Body, and Speech in Homer and Pindar, Vandenhoeck &
Ruprecht, Göttingen.
REDFIELD, JAMES M.
1975
Nature and Culture in the «Iliad»: The Tragedy of Hector, University
of Chicago Press, Chicago.
REMES, PAULINA
2008
Neoplatonism, University of California Press, Berkeley - Los Angeles.
ROHDE, ERWIN
1925
Psyche: The Cult of Souls and the Belief in Immortality among the
Greeks, Routledge, London, trad. a cura di W. B. Hillis [ed. or.: Psyche:
Seelencult und Unsterblichkeitsglaube der Griechen, Mohr, Freiburg im
Breisgau - Leipzig 1893; trad. it.: Psyche. Culto delle anime e fede
nell’immortalità presso i Greci, Laterza, Roma 2006].
RYLE, GILBERT
1949
The Concept of Mind, Routledge, London.
SNELL, BRUNO
1953
The Discovery of the Mind: The Greek Origins of European Thought,
Blackwell, Oxford, trad. a cura di T. G. Rosenmeyer [ed. or.: Die

Entdeckung des Geistes, seconda ed., Vandenhoeck & Ruprecht,
Göttingen 1948; trad. it.: La cultura greca e le origini del pensiero
europeo, Einaudi, Torino 1963].
WILKES, KATHLEEN V.
1988
Real People: Personal Identity without Thought Experiments, Oxford
University Press, Oxford, in particolare il cap. VII, Models of Mind.
WILLIAMS, BERNARD
2008
Shame and Necessity, seconda ed., University of California Press,
Berkeley - Los Angeles [trad. it. della prima ed.: Vergogna e necessità,
il Mulino, Bologna 2007].

Capitolo secondo
Presagi di immortalità
Tema principale del primo capitolo era il modello psicosomatico di identità
umana che troviamo nella poesia epica di Omero. Secondo questo modello, gli
esseri umani viventi sono esseri essenzialmente incarnati, vale a dire
necessariamente provvisti di un corpo. Tutto quello che rimane di una persona,
dopo che ha esalato il suo ultimo respiro, è una replica spettrale di questa
persona un tempo incarnata, un mero fantasma, un’ombra senza vita. Omero non
ha una concezione dell’anima immortale analoga a quella che troviamo in
Platone e nella tradizione platonica. In opposizione agli dèi immortali
(athanatoi), gli esseri umani di Omero sono brotoi. Questa parola greca è
etimologicamente legata all’inglese mortal e all’italiano mortale. Mentre gli dèi
olimpici si nutrono di ambrosia e nettare, gli esseri umani sono «mangiatori di
pane». Sono destinati a morire e non reggono il confronto con gli dèi per molte
altre ragioni. Per bellezza, conoscenze, forza o felicità, gli dèi omerici
rappresentano un ideale che gli esseri umani possono al massimo emulare o
avvicinare. «Simile a un dio» è l’elogio piú alto che un essere umano possa
ricevere nel mondo epico di Omero.
Questo scarto tra dèi immortali ed esseri umani mortali fornisce alla poesia
omerica buona parte della sua grandezza emotiva. Gli dèi vivono «vite facili».
Possono voltare le spalle al mondo umano ogni volta che ne abbiano voglia, per
festeggiare e divertirsi sull’Olimpo. Lontani dalle fatiche degli uomini, gli dèi
non rischiano nulla, e comunque nulla che possa intaccare la loro condizione
immortale e i loro poteri divini speciali. L’Iliade enfatizza a piú riprese che la
morte è la fine di tutto. Il senso di questa fine ineluttabile produce un effetto
patetico potentissimo, perché i guerrieri omerici sono ossessionati dalla loro
fama e da quello che verrà detto di loro una volta che saranno morti. «Fama
immortale» è l’ambizione che guida il guerriero omerico: la speranza e
l’obiettivo che il suo nome e le sue azioni vivano per sempre sulle labbra delle
generazioni future. Che la gloria sia imperitura è lo stimolo che dà coraggio; cosí

tanto che Achille, l’eroe piú grande, ha preferito una vita breve ma gloriosa a
una longevità che non lascerà ricordo dietro di sé. Ma la fama imperitura non
mitiga il pathos della morte omerica: al contrario ne sottolinea il carattere
definitivo. La morte significa che quanti non verranno immortalizzati nella saga
epica hanno di fatto terminato le loro vite una volta per sempre.
In Omero questo carattere definitivo della morte trova spesso espressione
nelle descrizioni del distacco della psyche dal corpo. Ecco alcuni esempi: «la
psyche [di un guerriero] lo abbandonò e la notte calò sui suoi occhi»; «la psyche
volò lontano dalle sue membra e discese nell’Ade»; «la psyche di un uomo non
può essere reintegrata una volta che ha lasciato la chiostra dei denti». Quando
Odisseo incontra l’ombra di sua madre negli inferi, questa è la spiegazione che
gli viene offerta della condizione di mortalità:
I nervi non reggono piú l’ossa e la carne,
ma la forza gagliarda del fuoco fiammante
li annienta, dopo che l’ossa bianche ha lasciato la vita (thumos);
e l’anima vola via come un sogno (Odissea XI 219-22).
La psyche omerica potrebbe rientrare in una persona che è soltanto svenuta,
ma non rientrerà mai in un corpo morto che il respiro vitale aveva
precedentemento animato. Quello che una psyche può fare, dopo la morte, è di
tornare a visitare un essere vivente, ma lo può fare solo come fantasma. Una
simile apparizione ha luogo nell’Iliade (XXIII 65-107), quando la psyche di
Patroclo morto appare in sogno ad Achille chiedendogli di essere celebrato con
gli onori funebri. Patroclo non è ancora stato seppellito e per questo non ottiene
di essere ammesso nell’Ade. Achille tenta di abbracciare l’ombra, ma «l’anima
come fumo sotto la terra sparí stridendo». Achille reagisce a questa esperienza
con lo spettro osservando che degli esseri umani, una volta morti, sopravvive
una psyche, un fantasma (eidolon); ma ricorda anche che all’interno di questa
replica spettrale non c’è piú una mente (in greco, è senza phrenes).
In quanto esseri viventi mortali, gli esseri umani di Omero sono caratterizzati
da una grande varietà di proprietà morali e mentali – coraggio e codardia,
saggezza e stupidità, probità e slealtà, generosità e grettezza. Ma in quanto
ombre, questi esseri umani hanno smesso di essere persone viventi. La morte
mette tutti sullo stesso piano, senza distinzioni. Non ci sono premi che possano
allietare i valorosi né punizioni che facciano soffrire i malvagi. Tutte le ombre
sono prive di intelligenza e senza una consistenza reale. Almeno cosí esse si

presentano a Odisseo prima che lui ridia loro vita grazie a un incantesimo, una
bevanda sacrificale di sangue, che le rende capaci di parlare con lui, ma non le
une con le altre.
Se dopo Omero si passa direttamente a Platone, il destino e l’escatologia
completamente differenti di cui parlano i miti presenti in alcuni dei dialoghi piú
celebri non mancheranno di sorprendere il lettore 1. In questi racconti la psyche
che è rimasta dopo la morte non è un fantasma privo di sensi. Manca di un
corpo, ma sopravvive debitamente provvista di tutte le qualità mentali e morali
della persona un tempo incarnata. Le psychai platoniche, lasciando il corpo al
momento della morte, conservano il loro intelletto e le loro qualità morali; non
hanno bisogno che il sangue le faccia ritornare in vita. Mentre le psychai
omeriche, una volta abbandonato per sempre il corpo, non sono altro che ex-
persone, le psychai platoniche, in questi miti, continuano a essere reali; vengono
sottoposte a un giudizio dopo la morte, rinascono, incorrono in punizioni o
ottengono premi. È in queste psychai, non nei corpi che esse si sono lasciate
dietro, che si depositano i tratti essenziali dell’identità umana. In Platone, in
contrasto con Omero, l’identità umana non è psicosomatica, ma essenzialmente
«psichica», nel senso che essa ha a che fare con le caratteristiche mentali e
morali e non con il vigore della dimensione fisica.
Come ho osservato nell’introduzione e nel primo capitolo, questi modelli
contrastanti di identità umana necessitano di una spiegazione. La differenza
principale tra Omero e Platone non consiste, come spesso si afferma, nel fatto
che in Omero manca la nozione, quale che sia, di anima o di un centro mentale
ed emozionale dell’essere vivente. Come ho spiegato prima, Omero possiede le
parole e la nozione di quello che in una lingua moderna si chiamerebbe mente,
anima, animo o spirito. La differenza piú saliente tra Omero e Platone è quella a
cui ho appena fatto cenno – da una parte l’idea che l’anima disincarnata, o
l’animo, sia solo una replica spettrale della persona vivente, e dall’altra la
concezione platonica per cui l’anima sopravvive al corpo perché è essa, e non il
corpo, il vero centro della persona non soltanto nella vita incarnata, ma anche
prima della nascita e dopo la morte.
Il cristianesimo e le altre tradizioni religiose ci hanno reso familiari
concezioni come quella platonica, almeno nel senso di rendere possibile l’idea
che lo spirito di un individuo continuerà a vivere anche dopo la morte del corpo.
Questa familiarità potrebbe rendere sorprendente, o magari deludente, l’idea
omerica che la morte è qualcosa di assolutamente definitivo. Ciò nonostante, se
si lascia da parte la fede, la nozione psicosomatica dell’identità umana difesa da

Omero risulta persuasiva da un punto di vista empirico. A parte il voler
realizzare un desiderio, quali ragioni potrebbero giustificare la credenza che
continueremo la nostra vita dopo che il nostro corpo, cominciando a
raffreddarsi, avrà definitivamente smesso di respirare o muoversi? (Insisto sul
nostro in modo da lasciare spazio al fatto che Omero riconosce agli esseri umani
un surrogato di vita nell’aldilà nella misura in cui dopo la morte continueranno a
essere ricordati come eroi). Per introdurre l’immensa questione delle ragioni che
fonderebbero la credenza di una continuità dell’esistenza personale dopo la
morte, riprendo velocemente il contrasto iniziale tra immortalità ed eccellenza
divina da una parte e mortalità e finitezza umana dall’altra.
Gli dèi omerici sono superiori agli esseri umani per le molte ragioni di cui
abbiamo già detto. Ma non sono superiori moralmente. Proprio come gli esseri
umani, gli dèi agiscono spesso in preda all’ira o crudelmente o in modo
scorretto; mentono e ingannano. La loro superiorità, in altre parole, trascende la
moralità. Questa caratteristica è quella che ha fatto guadagnare agli dèi omerici
l’approvazione di Nietzsche, in conseguenza del suo disprezzo per la pietà e per
lo spirito di sacrificio tipici del cristianesimo. Zeus, il dio greco principale, è
un’eccezione parziale a questa indifferenza morale. Zeus sottoscrive diversi
principî morali, quali possono essere la necessità di trattare adeguatamente gli
stranieri, l’obbligo di non violare i giuramenti, il rispetto per i supplici; ma il suo
ruolo in questi frangenti non è centrale per l’azione epica. Anche Zeus, come gli
altri dèi in generale, è interessato agli esseri umani in modo solo intermittente.
Gli dèi, o almeno la maggioranza di essi, possono disapprovare un’azione
umana, come quando Achille sfigura il cadavere di Ettore trascinandolo lungo le
mura di Troia legato al suo carro. Ma nella maggior parte dei casi, almeno
nell’Iliade, il successo o il fallimento di un essere umano ha poco a che fare con
i suoi meriti o il suo carattere. Ettore, che combatte per difendere la sua casa e il
suo paese, non merita di essere ucciso da Achille. Giudicato secondo criteri
morali, Ettore è di gran lunga la persona migliore. Ma Achille, con una madre
divina, ha un pedigree piú eminente, ed è il piú forte. La realistica sottolineatura
del ruolo della forza a scapito della giustizia continua anche nell’Odissea. Ma in
quest’ultimo poema, certamente piú recente, viene fatto capire in modo deciso
che Odisseo merita di ritornare nella sua patria e che i Proci che lo hanno
spodestato in sua assenza meritano di essere da lui puniti.
Quello che nessuno dei due poemi suggerisce in modo asseverativo è che una
buona o una cattiva condotta condurranno al favore divino o al suo contrario. In
Omero, successi e fallimenti umani dipendono dal caso o dalle parzialità degli

dèi molto di piú che dai meriti o da una concezione limpida di cosa è giusto. Alla
sua morte Menelao, che difficilmente potrebbe essere considerato l’eroe piú
grande, andrà nei Campi Elisi, l’equivalente omerico di una beatitudine eterna,
anche se non ha fatto nulla per meritare un destino tanto eccezionale. Gli è
riservato un simile trattamento perché, in quanto marito di Elena, è imparentato
per via matrimoniale con Zeus. Si può dire con una buona dose di sicurezza che i
Campi Elisi, analogamente alle punizioni eterne sofferte nell’Ade da Tantalo e
da altri grandi peccatori, sono un’idea estranea alle grandi tradizioni orali che
hanno dato origine all’epica omerica.
Esiodo, che compose le sue opere piú o meno nel momento in cui prendevano
forma i poemi omerici, riflette idee molto diverse sulla vita e sulla morte, e cosí
pure sulla relazione che tiene insieme merito e successo. Queste idee hanno
parecchio in comune con i racconti del Vicino Oriente, ad esempio con quanto si
legge nell’epica sumerica su Gilgamesh e nella Bibbia ebraica. Diversamente
dalla saga omerica, con i suoi eroi che vivono a fianco degli dèi olimpici, i due
temi principali di Esiodo sono la vita quotidiana dei contadini da un lato e
l’origine divina e l’organizzazione dell’universo dall’altro. Offuscati dallo
splendore poetico di Omero, gli studiosi hanno spesso sottovalutato l’importanza
di Esiodo nella genealogia delle idee greche riguardanti l’identità umana e il sé.
In Esiodo mancano in effetti figure del calibro di Odisseo o di Penelope. La sua
narrativa non appare molto interessata alla psicologia degli esseri umani: non ci
dice nulla circa la psyche delle persone individuali, durante la loro vita o dopo la
morte. Nel solo passo in cui usa la parola (Opere e giorni 686), essa indica la
«vita» che i «miseri mortali» rischiano di perdere quando si avventurano in mare
per commerciare. Per questo motivo si potrebbe pensare che Esiodo sia
irrilevante ai fini del presente libro.
Ma sarebbe una valutazione sbagliata. In Esiodo c’è infatti un personaggio
provvisto di una psicologia estremamente elaborata: è Zeus, la divinità
principale del pantheon greco. In quanto immortale, Zeus non ha una psyche, ma
come gli dèi olimpici di Omero, lo Zeus di Esiodo è accuratamente provvisto di
tutte le facoltà che spiegano i pensieri e i sentimenti degli uomini. Esiodo si
sofferma sulla mente divina quando racconta di come il titano Prometeo cercò di
ingannarlo (Teogonia 507-616). Lí apprendiamo dell’ira (thumos) di Zeus e
dell’impossibilità per chiunque di beffare il suo intelletto (noos). L’intelletto di
Zeus è un tema altrettanto importante in Opere e giorni (105, 483, 661).
Esiodo è molto importante anche per i «presagi di immortalità», come recita il

titolo di questo capitolo. Per spiegarne il motivo mi addentrerò in quattro grandi
temi esiodei: l’età dell’oro e le epoche successive, il mito di Prometeo, la
giustizia di Zeus e la punizione di chi viola i giuramenti divini.
Il mondo di Omero descrive un’epoca priva di elementi storici o di processi
evolutivi ben definiti. I poemi di Esiodo, al contrario, sono permeati dalla
nozione di passato e dall’idea che il futuro sarà modellato a partire dalle azioni
presenti e passate degli uomini. Questa dimensione temporale è evidenziata nel
modo piú chiaro nella saga delle cinque età dell’uomo – le età dell’oro,
dell’argento, del bronzo, degli eroi e del ferro (Opere e giorni 109-210).
Lasciando per il momento da parte l’età degli eroi, la sequenza da oro a ferro
descrive una degenerazione dal meglio al peggio, da un’epoca di innocenza a un
tempo di crimini. L’età dell’oro ci riporta indietro all’era primordiale di Crono, il
padre di Zeus.
Esiodo racconta che, prima di tutto, gli dèi olimpici immortali crearono una
stirpe aurea di uomini. Costoro vivevano nell’agio, senza preoccupazioni, «come
dèi». Le loro morti avvenivano in modi non traumatici. Dopo la morte, ci viene
riferito, essi diventavano «demoni (daimones), custodi degli uomini mortali e
dispensatori di ricchezza» 2. Questo destino «demonico» è qualcosa che le
persone dell’età dell’oro si sono meritate? Esiodo non lo dice, ma il testo associa
il loro ruolo di guardiani dopo la morte al compito di vigilare sulle sentenze delle
corti e sulle azioni malvagie. Sembra dunque di avere a che fare con l’idea di
una stirpe umana delle origini (o piuttosto di una stirpe maschile delle origini)
per cui era riservata una vita di felicità ininterrotta, ma che era anche
moralmente buona o almeno innocente, e perciò adatta, dopo la morte, a
esercitare un ruolo di controllo sulla futura società umana. Con questa razza
aurea, che sopravvive alla morte nella condizione di spiriti divini, Esiodo si
distanzia nettamente dall’antropologia e dall’escatologia di Omero, con la sua
enfasi sulla morte come limite invalicabile.
Esiodo allude specificamente all’epica omerica nella quarta stirpe, quella
degli eroi, che include quanti «andarono a Troia a causa di Elena». È intrigante
osservare che Esiodo continua dicendo che «mentre alcuni avvolse compimento
di morte», Zeus ne mandò altri verso le Isole dei Beati, dove essi continuarono a
godere di quella vita senza turbamenti di cui aveva già goduto la stirpe d’oro
nella prima età. In Omero, come abbiamo visto, a Menelao è stato accordata una
vita nell’aldilà davvero speciale; in Esiodo questo privilegio è stato esteso anche
ad altri eroi non meglio precisati. Andrebbe inoltre notato che Esiodo non dice
nulla circa le ragioni per cui questi eroi privilegiati abbiano goduto della

benedizione di un trasferimento ai Campi Elisi al posto di un’esistenza spettrale
nelle oscurità dell’Ade. Lo stesso Esiodo, a ogni modo, non fa alcuna menzione
della prospettiva di una vita nell’aldilà per se stesso o per i suoi compatrioti, che
si tratti di un tempo di beatitudine o del suo contrario 3.
Quello che Esiodo pensa, ancora una volta in netto contrasto con Omero, è
che gli dèi ricompensano la giusta condotta di una persona rendendone prospera
la vita attuale. Il contadino che mantiene fede ai giuramenti, che lavora duro e
che non imbroglia, prospererà: «mai s’accompagna a uomini dai retti giudizi né
fame né rovina […] fioriscono di beni in continuazione» (ibid. 230-36). La vita
della persona giusta assomiglia a quella degli uomini vissuti durante l’età
dell’oro, con la differenza che deve però lavorare per meritarsi in modo pieno ed
esplicito questa prosperità. Quanto ai malfattori, Esiodo si lancia in severe
rampogne. «Spesso anche una città tutta intera ha pagato per un solo uomo»
(ibid. 240), e la gente deve sopportare carestie e pestilenze. Se il malfattore
scampa alla catastrofe, la punizione finirà per ricadere sui suoi discendenti. È
come se la punizione divina per le cattive azioni, ove non colpisca
immediatamente chi le ha compiute, sarà trasmessa alle generazioni future
attraverso i geni del malfattore.
Secondo Esiodo, Giustizia (Dike) è una divinità: addirittura è una figlia di
Zeus. Giustizia ha il compito speciale di riferire a suo padre le malefatte degli
uomini, fornendogli le informazioni necessarie per punire i colpevoli e premiare
gli innocenti. Il tipo di discorso esiodeo è quello mitico, ma non è difficile
comprendere come la nozione di una Giustizia divina che tutto controlla
introduca una dimensione morale molto marcata nell’intero sistema
dell’universo. Esiodo sottolinea questa dimensione morale tracciando una
distinzione tra gli esseri umani e tutte le altre creature, una distinzione ordinata
niente meno che da Zeus. La regola di vita (la parola usata da Esiodo è nomos)
di cui dispongono gli animali è quella di «mangiarsi gli uni con gli altri» (ibid.
276-78). Per gli uomini, al contrario, la regola da seguire è quella della giustizia
(dike).
Da un confronto con il poema di Gilgamesh, con il libro della Genesi nella
Bibbia e con altri testi del Vicino Oriente possiamo inferire che i greci dell’età
del bronzo erano a conoscenza di vari miti riguardanti le origini della stirpe
umana. Questi miti avranno anche incluso l’idea di un paradiso perduto, di colpe
originarie, di punizioni divine, della condizione mortale degli uomini e di una
riconquista almeno parziale dell’approvazione divina. In tali saghe ottimismo e
pessimismo si alternano. Il libro della Genesi comincia celebrando l’eccellenza

della creazione della razza umana da parte di Dio. Ma, subito dopo, Adamo ed
Eva vengono privati dell’immortalità e del paradiso perché hanno cercato di
procacciarsi, contro le prescrizioni divine, una conoscenza che li avrebbe messi
addirittura allo stesso livello di Dio. Esiodo, come l’autore della Genesi, propone
l’ottimismo dell’età dell’oro e il pessimismo dell’età del bronzo. E proprio come
il racconto della Genesi, sottolinea che l’obbedienza a Dio è il modo che gli
esseri umani hanno, dopo la caduta dall’Eden, per prosperare, cosí Esiodo
raccomanda ai principi corrotti a cui si rivolge di attenersi alla giustizia.
Gli uomini delle origini erano divini? E gli esseri umani di oggi sono dèi
caduti? Esiodo e i suoi contemporanei non si sono posti queste domande in
termini cosí espliciti. Ma mi sembrano domande che vale la pena di porre,
perché è rispondendo positivamente a esse che si sono gettate le basi per la
credenza in un’anima immortale, il cui destino, buono o cattivo, sarà
irrevocabilmente determinato dalla condotta morale della persona. Questa, è
quasi inutile dirlo, è l’escatologia che ci è familiare grazie ai miti platonici.
Platone accredita l’anima di un’origine divina e ritiene che essa abbia già goduto
di una straordinaria esperienza conoscitiva, prima che entrando in un corpo
dimenticasse quanto aveva precedentemente conosciuto.
Esiodo non afferma nulla di simile. A ogni modo, secondo l’interpretazione
piú plausibile del suo mito di Prometeo, egli ha immaginato una fase nello
sviluppo dell’universo in cui uomini (vale a dire i maschi) e dèi hanno vissuto
insieme (Teogonia 535-616). Quella fase terminò durante una festa a cui tutti
avevano partecipato. Prometeo tentò di ingannare Zeus offrendo agli uomini le
parti migliori di un bue che aveva tagliato. Zeus reagí ritirando il fuoco dal
mondo umano. Prometeo lo rubò di nuovo per loro e Zeus creò la donna come
punizione. I dettagli e la logica di questa notevole storia sono molto oscuri. Ma
per i nostri obiettivi ciò che importa è che essa offre un’ulteriore illustrazione del
fatto che Esiodo era convinto di vivere in un’epoca in cui gli uomini avevano
ormai perso la loro felice comunione con gli dèi.
Fra poco passerò alle prime allusioni esplicite di cui disponiamo, al di fuori di
contesti mitologici, circa l’eventualità di un’immortalità umana e la possibilità di
recuperare una condizione divina. Ma prima c’è un’altra storia esiodea sugli dèi
che merita un’analisi accurata (Teogonia 782-806). Ogni dio olimpico che
rompa un giuramento è condannato ad astenersi per un anno intero da nettare e
ambrosia. La conseguenza è uno stato simile alla morte, durante il quale il dio
giace «senza respiro e senza proferire parole», proprio come le ombre omeriche.
La punizione del dio non finisce qui. Per ulteriori nove anni il dio che ha giurato

il falso è bandito dalle assemblee e dai banchetti degli dèi. La riduzione
temporanea del dio peccatore a una condizione mortale, la nozione che rompere
un giuramento è un crimine di eccezionale gravità, e l’espulsione del dio che ha
giurato il falso dalla compagnia degli dèi mostrano che il racconto comportava
una forte accusa morale. Tutte queste idee trovano posto nei primi resoconti di
cui disponiamo su quello che accade dopo la morte alle anime dei malfattori
umani.
Passando a trattare di questo materiale escatologico, è importante che il
lettore tenga a mente i vari punti finora elencati per spiegare la distanza che
allontana Esiodo da Omero – la grande enfasi omerica circa la condizione di
mortalità degli esseri umani, la corrispondente lontananza tra uomini e dèi e
l’assenza in Omero di alcunché che possa assomigliare alle storie di Esiodo sulla
giustizia, i crimini, le punizioni e le ricompense. Certo, il meccanismo
dell’Iliade è messo in moto dal torto che Paride ha fatto a Menelao quando ha
sedotto e rapito Elena di Sparta, proprio mentre era suo ospite. Ma in Omero non
vi è nulla di paragonabile a questi versi di Esiodo e alle loro straordinarie
personificazioni:
Subito corre giuramento insieme a sentenze contorte […]
Giustizia li segue piangendo la polis e i costumi delle genti,
avvolta di nebbia, male recando agli uomini,
che la scacciano e la esercitano non con dirittura (Opere e giorni 219-24).
All’epica omerica non mancano le risorse per esprimere giudizi morali; ma
non compare mai una personificazione della giustizia né tanto meno l’identità
degli uomini si costruisce intorno a giudizi morali. La poesia di Esiodo, al
contrario, è piena di storie di crimini e punizioni, e non perde occasione per
enfatizzare i benefici che derivano da una buona condotta. Esiodo non si
addentra nella mente dei suoi personaggi, ma i temi che ho evidenziato
anticipano 
molto 
della 
psicologia 
morale 
che 
Platone 
svilupperà
approfonditamente.
Se l’identità umana è qualcosa di fondamentalmente morale, e se gli esseri
umani devono all’anima il fatto di vivere, allora le loro anime devono essere
segnate in modo marcato dai loro giudizi morali e dal loro carattere morale. Se è
cosí, la giustizia sembra dover presupporre che a un’anima buona le cose vadano
meglio di come vanno a un’anima malvagia. E tuttavia, l’esperienza della vita di

tutti i giorni non offre conferme adeguate a una simile conclusione, almeno nella
misura in cui la nozione di andar bene è intesa come la intende Esiodo, quando
parla di campi fertili e bestiame per i contadini, o di famiglie che prosperano.
Un modo per collegare la bontà di un’anima con questa nozione di andar bene
è quello di separare l’idea di prosperità da quella di beneficio materiale in
generale, articolando, in tutto o in gran parte, la nozione di benessere umano nei
termini di un carattere virtuoso. Questa è la strada che ha imboccato Socrate
(Platone, Apologia 29d) quando ha affermato, durante il suo processo ad Atene,
che la bontà di un’anima dovrebbe essere valutata senza preoccuparsi dei
benefici corporei o dei beni esterni (quali ad esempio il proprio status sociale o
la reputazione di cui si gode). Se questa affermazione socratica è corretta, ne
potremmo inferire che la bontà dell’anima è desiderabile di per se stessa, o
comunque a prescindere, in gran parte almeno, dalle conseguenze. Se, al
contrario, pensiamo che la giustizia debba essere premiata – se non
completamente almeno in parte – in modi piú convenzionali, resta solo da
sperare che una vita buona ma sfortunata in questo mondo sarà controbilanciata
da un destino felice dopo la morte, come accade a chi viene inviato nelle Isole
dei Beati. In quel caso, la persona giusta ma sfortunata avrà bisogno di
un’anima, che le permetta di continuare a vivere dopo la morte. E cosí arriviamo
all’idea, davvero notevole, di un’anima immortale che continua la vita di quella
che fu una persona provvista di un corpo.
Nella Grecia antica le prime testimonianze di questa credenza risalgono al
500 a.C. circa. Intorno a quel periodo Pitagora fondò un culto le cui pratiche
rituali, si credeva, avrebbero purificato chi le praticava aiutandolo a godere di
una vita felice nell’aldilà. Pitagora e i suoi seguaci erano vegetariani. L’astinenza
dalle carni era collegata alla credenza che l’anima umana, dopo aver lasciato il
suo corpo, poteva migrare in corpi di altri tipi di animali, che in qualche modo
corrispondevano al carattere dei singoli individui nella loro precedente
incarnazione. Intorno a questo stesso periodo, iniziarono a proliferare culti
associati al dio Dioniso e alla morte del poeta mitico Orfeo. Anche questi culti
promettevano ai loro seguaci una vita migliore nell’aldilà come ricompensa per
una condotta di vita appropriata durante la loro vita precedente 4.
Le testimonianze riguardanti Pitagora e l’orfismo sono molto difficili da
interpretare. Il solo punto che mi preme osservare in questa sede è che nel
periodo di cui stiamo parlando, circa duecento anni dopo Omero ed Esiodo,
iniziarono a circolare credenze riguardanti una vita autentica nell’aldilà. Queste
credenze non riguardavano la sopravvivenza della psyche umana in forma solo

spettrale, ma presupponevano tanto la convinzione che ciò che continuava a
esistere fosse il centro autentico di quella persona quanto quella che il tipo di
vita nell’aldilà fosse determinato dalle scelte morali compiute durante la vita
incarnata. Alcune di queste credenze implicavano la metempsychosis, l’idea che
l’anima umana possa migrare in diversi tipi di creature viventi; altre credenze
non includevano questa dottrina. Per gli scopi della presente discussione quello
che importa non è la trasmigrazione dell’anima in quanto tale, per quanto
intrigante possa essere una simile nozione, bensí l’assoluta audacia dell’idea che
un essere umano continui a godere di una vita reale dopo che il suo corpo ha
cessato di esistere. Se questo è corretto, l’essenza dell’identità umana non è piú
psicosomatica, come era nel caso di Omero, ma psichica. Mi concentrerò allora
su due autori che riferiscono simili idee, Pindaro ed Empedocle.
Pindaro è l’autore di poemi lirici che celebrano le vittorie nelle diverse
competizioni atletiche che si tenevano ogni anno in Grecia. Egli riflette con
grande costanza i valori aristocratici dei suoi mecenati, che lo incaricavano di
lodare le loro prodezze atletiche e la gloria della loro stirpe. Le sue odi,
composte per essere cantate e danzate da cori, abbelliscono la fama e i successi
dei vincitori, aggiungendosi alla ricchezza e agli onori che quella stessa fama
conferiva alle loro famiglie. Pindaro intreccia fatti storici con il mito e la
religione. In questo modo crea un mondo lirico che alterna gli elogi, tipici del
mondo greco, con gli ammonimenti contro gli eccessi umani e l’ambizione che
può attirare il risentimento divino. Le idee di Pindaro sulla vita felice sono in
gran parte quelle tradizionali. Anche lui contrasta, nel modo consueto, la
condizione di mortalità degli esseri umani con l’immortalità divina, il grande
tema omerico di cui si è parlato all’inizio del capitolo. In linea di massima,
quando si riferisce alla psyche, Pindaro allude al centro cognitivo ed emozionale
di un essere umano che vive (nello stesso identico modo in cui Omero allude a
queste stesse cose con le parole thumos o phrenes), o allude all’ombra che lascia
il corpo alla morte e finisce poi nell’Ade. Non vi è niente di nuovo nel
trattamento che Pindaro dedica al tema dell’identità e al sé, nella maggior parte
dei casi almeno.
In alcuni passi, però, Pindaro fa delle allusioni piuttosto criptiche a un sistema
di credenze sostanzialmente diverso 5. Egli parla di psychai che sono ritornate
alla vita sulla terra dopo aver trascorso un periodo di tempo nell’Ade. Da queste
anime, Pindaro precisa, nascono nobili re e uomini potenti, famosi per la forza e
la sapienza – uomini che saranno successivamente chiamati eroi sacri. Il contesto
in cui queste osservazioni sono contenute non aiuta a chiarire a cosa Pindaro

pensasse esattamente, ma non ci può essere dubbio che egli stesse postulando la
possibilità di una rinascita per alcuni esseri umani. Non dice esattamente che le
anime di queste persone sono immortali. Ma si deve comunque inferire che le
anime da cui si generano i nobili re e gli uomini potenti si erano già incarnate in
una vita precedente e che costoro avrebbero poi conquistato una vita
risplendente nell’aldilà. In un altro passo, di nuovo senza un contesto che possa
aiutare a spiegarlo, Pindaro racconta di un mondo sotterraneo glorioso,
illuminato da un suo sole proprio. Gli abitanti di questo mondo si dilettano con
giochi, musica e ogni altro tipo di delizia, in un modo che ricorda l’età dell’oro
di Esiodo.
Pindaro ha qualcosa in piú da aggiungere su questo tipo di escatologia nella
seconda Olimpica. Il poema fu composto per celebrare le vittorie nelle gare di
carri di Terone, il sovrano della splendida città siracusana di Akragas (la
moderna Agrigento). Pindaro inizia lodando Terone per le sue virtú. Poi descrive
gli alti e bassi (piú bassi che alti a dire la verità) della sua stirpe. Apprendiamo
che i suoi avi hanno toccato il punto piú basso con Edipo e i suoi figli fratricidi.
Ma le generazioni successive, grazie al loro valore, hanno riportato in alto
l’onore della famiglia. Pindaro ricava una morale da tali vicende familiari. La
ricchezza, osserva, crea grandi opportunità, ma sulla lunga distanza si darà
prosperità solo se quelli che dispongono delle ricchezze si comporteranno in
modo giusto. Questo è chiaramente lo stesso messaggio di Esiodo, di cui si è
prima discusso. Per assicurarsi che non si perda l’allusione a Esiodo, Pindaro
afferma che chi adotta un comportamento moralmente corretto, rispettando ad
esempio i giuramenti, gode di una vita idilliaca, mentre chi commette ingiustizie
va incontro a una vita di stenti.
Sono affermazioni tradizionali, e tradizionale è anche la descrizione che
Pindaro fa delle delizie di cui godrà chi si comporta bene. Ma Pindaro,
diversamente da Esiodo, associa poi queste calamità e delizie alla nuova
escatologia che ho appena introdotto. Ecco la traduzione del passo:
Ma chi ebbe l’ardire,
dimorando tre volte
nell’una e nell’altra vita,
di tenere del tutto lontana
l’anima (psyche) dalle opere ingiuste
compie il cammino di Zeus
fino alla torre di Crono
dove intorno alle isole dei Beati

dove intorno alle isole dei Beati
spirano le brezze dell’Oceano
e ardono fiori d’oro (vv. 123-32).
Chi abita in quei posti vive in un paradiso. Cadmo, il lontano avo di Terone,
si trova nei Campi Elisi, presumibilmente perché si è guadagnato la permanenza
in questo posto. Pindaro osserva poi che anche Achille è lí (e non nell’Ade,
come nel racconto omerico della discesa negli inferi). In questo caso non è lí in
conseguenza di un qualche merito: Achille gode della vita beata nell’aldilà
perché sua madre Teti ha convinto Zeus con le sue preghiere.
Con l’invito a mantenere la propria anima pura dalle azioni malvagie, Pindaro
sembra aver istituito un legame sorprendente con i premi che le persone
moralmente perbene si sono meritate grazie alla loro bontà. I malfattori invece,
dopo la morte, subiscono una punizione negli inferi. In Esiodo non si trova
traccia di premi o punizioni simili dopo la morte. Ma visto che Achille, come
Menelao in Omero, può andare in cielo grazie al favore divino, si può affermare
che quella di Pindaro è una storia coerente dal punto di vista morale? La risposta
è negativa. A parte l’incoerenza di mescolare, in queste descrizioni di ciò che
accade alle persone dopo la morte, una beatitudine meritata con una che non lo è,
sono troppi i dettagli oscuri in Pindaro. Non ci viene fornita alcuna spiegazione
chiara di quello che si intende con questa allusione a quanti hanno conservato la
loro psyche «lontana dalle opere ingiuste, tre volte, nell’una e nell’altra vita».
Tale successione indica forse un’alternanza di tre coppie di vite vissute bene,
ciascuna coppia consistendo in una vita terrestre seguita da una vita nell’Ade?
Questa è l’interpretazione piú diffusa; ma se è corretta, come intendere psyche?
La parola significa forse «anima» nel modo in cui Platone parla dell’anima in
opposizione al corpo, o dobbiamo piuttosto tradurla semplicemente come «vita»
o «sé»? A rigor di logica Pindaro dovrebbe pensare a qualcosa di piú sostanziale
delle ombre spettrali di Omero. Come già osservato, egli era a conoscenza
dell’idea che gli esseri umani non necessariamente vivono una vita soltanto. Piú
significativamente ancora, egli tiene insieme quell’idea con la nozione secondo
cui la qualità di un’esistenza futura è determinata dalla qualità delle vite
precedenti.
Si chiarisce allora perché psyche divenne il termine greco di riferimento per
l’anima, la mente o il sé, al posto di una parola come thumos, che in Omero può
spesso essere tradotta come mente o sé. Entrambi i termini sono
etimologicamente collegati con il respiro, come si ricava dal fatto che il loro
distacco definitivo dal corpo significa la perdita irrevocabile proprio del respiro,

e dunque la morte. Ma thumos è stato concepito come una parte della persona
vivente, non come la persona intera in quanto tale. Psyche, al contrario, indicava
già l’intero della vita di una persona, come quando si dice che Achille ha spedito
nell’Ade le psychai di molti eroi, o che rischia la sua psyche sul campo di
battaglia senza ricevere in cambio onori adeguati. Una volta che l’idea di una
vita nell’aldilà si è imposta, l’uso originario di psyche per indicare una vita intera
ha fatto di questo termine quello piú appropriato per segnalare l’esistenza di una
persona dopo la morte. Si potrebbe pensare che si tratti di un’estensione
sorprendente rispetto agli spettri omerici privi di intelligenza, ma a una
riflessione piú attenta si capisce che questo slittamento segue una sua logica,
nonostante le affermazioni in senso contrario degli studiosi.
Si può insomma dire che Pindaro ha dato espressione a una concezione ben
definita dell’immortalità dell’anima? No. Perché se cosí fosse bisognerebbe
sapere che cosa egli pensasse della relazione tra l’anima che continua a esistere e
i corpi mortali in cui essa abita di volta in volta. Piuttosto che affrontare il
problema, Pindaro ha mescolato credenze tradizionali sui Campi Elisi con idee
apparentemente nuove circa il carattere morale del sé che vive una molteplicità
di vite, venendo premiato o punito di conseguenza. La sua idea differisce
notevolmente dall’ineluttabilità omerica della morte. Ma Pindaro non dà segno
di consapevolezza di una differenza cosí importante.
Non so come rendere conto di questa curiosa combinazione di tradizione e
innovazione. Ecco un tema affascinante per ulteriori ricerche. Ma possiamo
almeno dire con una certa sicurezza che Pindaro non fu l’inventore della
credenza che uno stesso sé può vivere vite molteplici. Quasi certamente venne a
conoscenza di una simile credenza in Sicilia grazie a Empedocle, che a sua volta
l’aveva appresa dai seguaci di Pitagora, attivi in questo periodo proprio dall’altra
parte del mare, in Italia meridionale. Pindaro, come ho detto, scrisse la seconda
Olimpica per onorare il sovrano di Akragas, la città nativa del filosofo
presocratico Empedocle. Forse Pindaro introdusse queste idee sulla rinascita e su
premi e punizioni dopo la morte soprattutto per compiacere il suo patrono
siciliano. Se cosí fosse, si tratterebbe di un’utile lezione. Ci ricorderebbe che
alcuni slittamenti importanti circa la coscienza e le credenze umane, almeno
nelle testimonianze che ne abbiamo, non sempre dipendono da intenzioni precise
e disegni ben articolati: a volte dipendono da episodi casuali.
Per introdurre Empedocle, citerò questo passo straordinario da uno dei suoi
poemi filosofici:

È vaticinio della Necessità, antico decreto degli dèi
ed eterno, suggellato da vasti giuramenti:
se qualcuno criminosamente contamina le sue mani con un delitto
o se qualcuno abbia peccato giurando un falso giuramento
i demoni che hanno avuto in sorte una vita longeva,
tre volte diecimila stagioni lontano dai beati vadano errando
nascendo sotto ogni forma di creatura mortale, nel corso del tempo
mutando i penosi sentieri della vita.
[…] ogni elemento [terra, aria, fuoco e acqua] li accoglie da un altro, ma tutti li odiano.
Anch’io sono uno di questi, esule dal dio e vagante
per aver dato fiducia alla furente Contesa (fr. 116 D.-K.) 6.
Queste parole davvero notevoli ricordano gli dèi di Esiodo, banditi per lunghi
periodi dopo aver violato i loro giuramenti. Empedocle ripete anche l’idea
pindarica di una successione di vite dello stesso individuo, ma complica
considerevolmente il discorso. Le vite in cui gli spiriti divini peccatori di
Empedocle rinascono non sono solo umane, perché arrivano a coprire l’intero
spettro 
delle 
creature. 
Questo 
destino 
rispecchia 
evidentemente 
la
metempsychosis pitagorica. In uno dei suoi versi Empedocle arriva addirittura a
includere se stesso tra gli spiriti divini che sono stati esiliati. Sembra dunque che
ci stia dicendo che lui, e magari altri esseri umani, hanno una genealogia che
include anche la divinità. Grazie ad altri versi che ha scritto possiamo ampliare
la sua straordinaria escatologia.
Il pensiero di Empedocle corre a ritroso verso un periodo di pace completa.
Questo periodo precede gli dèi olimpici e anche l’era di Crono, che di quegli dèi
era il piú antico: è un’epoca paradisiaca, quando soltanto Amore governava
l’universo. La causa che segnò la fine di quest’età va ricercata nei delitti che
contaminarono gli spiriti divini, come si dice nel triste frammento appena citato.
Questi delitti segnarono l’inizio del sacrificio di sangue. Si annunciava cosí la
fine di quella che era stata un’epoca interamente vegetariana. Gli esseri umani, ci
viene detto, avevano un tempo considerato l’uccisione degli animali come «la
piú grande contaminazione». Ora, come risultato di queste uccisioni, essi sono
condannati a una successione di vite secondo le diverse forme mortali che sono
state descritte. Il mondo che fu un tempo governato da Amore è ora sotto il
dominio dell’opposto di Amore, vale a dire Contesa. Ma questo, a ogni buon
conto, non è il destino ultimo a cui sono condannati gli spiriti divini esiliati, o
almeno non lo è per alcuni di essi. Come Pindaro, con i suoi nobili re e gli eroi

che nascono dalle anime ritornate dall’Ade sulla terra, Empedocle evoca
l’apparizione finale di un gruppo speciale di esseri – profeti, medici e governanti
– che diventeranno dèi. Tra questi include anche se stesso.
Quali sono le implicazioni dell’escatologia di Empedocle rispetto alla nostra
indagine sulle idee greche circa il sé umano e il problema dell’identità? Potrebbe
forse risultare utile indicarle in una sequenza di postulati:
 
1. L’identità umana copre molteplici vite e numerosi tipi di vita.
2. Il punto di partenza di ciascuna identità umana è un’età dorata di pace e
innocenza, quando gli esseri umani erano dèi o simili agli dèi.
3. Gli esseri umani persero questa età dell’oro perché non furono capaci di
rispettare la vita delle altre creature.
4. Alcuni esseri umani posso riconquistare il loro status di dèi o di esseri
simili agli dèi.
Da questi postulati discendono una serie di problemi irrisolti. I cosiddetti
spiriti divini (daimones) sono quelli che Pindaro chiama «anime» (psychai)?
Hanno un forma corporea o visibile? Nella loro condizione originaria e in quella
a cui fanno ritorno, questi spiriti divini abitano in corpi che hanno fattezze
umane?
Sembra che Empedocle si sia interessato a questi problemi, ma non siamo in
grado di dire con precisione come abbia concepito la composizione degli spiriti
divini. Egli annuncia la sopravvivenza sulla lunga distanza di qualcosa che
sembra possedere un’identità specificamente umana, ma non la chiama psyche.
Si tratta di qualcosa che gode di una vita sufficientemente «lunga» per meritare
il nome di spirito divino (daimon), ma ciò difficilmente basta perché si possa
concludere che è immortale nel senso che vivrà per sempre 7. Quello che davvero
determina l’identità degli spiriti divini esiliati di Empedocle (non diversamente
da coloro che sono esiliati dall’Eden) è precisamente il fatto terribile del loro
esilio – la felicità beata che hanno perso a causa del loro comportamento
omicida e carnivoro. La loro identità non si basa né sulla parentela né sullo
status sociale né su quello che hanno fatto in qualsivoglia delle loro vite
successive né sulla collocazione geografica. Gli spiriti divini esiliati sono
condannati a cambiare continuamente la loro specie di vita. Empedocle arriva
addirittura a dichiarare a quanti lo leggono che egli stesso era stato un uccello,
un pesce e persino un arbusto! Si tratta di una successione di vite davvero
scoraggiante. Ma fortunatamente la storia non finisce cosí, almeno per lui.

Perché ai suoi concittadini egli proclama anche che si aggira tra loro come un
dio immortale, e non piú come un mortale.
Si potrebbe essere tentati di pensare che Empedocle, se davvero era serio
quando proferiva simili parole, fosse pazzo. Ma per questa volta lasciamo da
parte un simile giudizio. Personalmente mi sembra preferibile leggerlo non come
se ci stesse proponendo l’autobiografia di un matto, ma come uno che sta
abbozzando idee sul peccato originale e su una possibile redenzione finale. Con
queste parole non intendo minimamente fare di Empedocle una prefigurazione di
Agostino. La mia idea è piuttosto che Empedocle offre le prime indicazioni
sull’immortalità e una base fondamentalmente morale per il problema
dell’identità umana. Non diversamente dai cenni di Pindaro, anche in questo
caso si registra un contrasto stridente con il sé psicosomatico dell’epica omerica.
«Se conosce il futuro…»: Pindaro introduce il suo racconto di rinascite, premi
e punizioni con queste parole solenni. Naturalmente, nessuno potrà mai davvero
sapere cosa accadrà dopo la morte al nostro io, che è vissuto in un corpo. Ma è
probabilmente qualcosa di molto umano sperare che la morte non sia il termine
definitivo della vita di cui facciamo esperienza nella nostra condizione attuale di
esseri provvisti di un corpo. Indubbiamente, è difficile farsi un’idea di cosa
significhi essere morti; perché questo fosse possibile, bisognerebbe che la nostra
immaginazione sopravvivesse alla morte della persona che sta immaginando. Le
ombre senza sangue e prive di conoscenza dell’epica omerica si avvicinano
quanto piú possibile a quello che potrebbe essere il residuo morto di una persona
che ha vissuto, e la cui identità continua a restare nel cadavere che quell’ombra
ha abbandonato. Gli spiriti omerici usano i pronomi personali proprio in quel
senso. Quando si riferiscono ai loro corpi, dicono «ti prego, seppelliscimi».
Un cadavere non ha un’identità. Se un’anima immortale esiste, essa dovrà
abbandonare il suo corpo per continuare a vivere. Le idee che ho indagato con
l’aiuto di Esiodo, Pindaro e Empedocle ritorneranno con rinnovato vigore nei
dialoghi di Platone. Ma piuttosto che anticipare quegli scritti, preferisco chiudere
questo capitolo con una selezione di aforismi di Eraclito, un filosofo vissuto la
generazione successiva a Pitagora, ma prima di Pindaro e Empedocle. Eraclito è
una figura particolarmente appropriata a chiudere questo capitolo perché
suggerisce numerosi spunti su cosa sia il sé e sulla natura umana, affidando però
al suo pubblico il compito di trovare le risposte finali 8.
La filosofia volutamente enigmatica di Eraclito trova un’illustrazione tipica
nella seguente affermazione criptica: «Immortali mortali, mortali immortali:

viventi la loro morte e morienti la loro vita» (62 D.-K.). Omero aveva tracciato
una divisione netta tra gli dèi immortali e gli esseri umani mortali. Esiodo,
Pindaro e Empedocle a volte sfumano questa divisione. Eraclito apre invece una
terza prospettiva, affermando in questa sentenza, meravigliosa nella sua perfetta
simmetria, che morte e vita, mortalità e immortalità, ben lungi dall’escludersi le
une con le altre, si implicano reciprocamente. Se questo è giusto, niente può
trovarsi in uno di questi stati e basta: i morti sono in qualche senso vivi, e il vivo
è in qualche senso morto. Non avrebbe senso pretendere che l’autore di
un’affermazione tanto enigmatica possa poi articolare una dottrina netta su
immortalità e mortalità. E infatti Eraclito non lo fa. Piuttosto egli sfida i lettori
con sentenze criptiche come le seguenti:
Per gli uomini che sono morti sono pronte cose che essi non sperano né immaginano (27
D.-K.).
Ho indagato me stesso (101 D.-K.).
Per l’uomo il carattere (ethos) è il suo demone (daimon) (119 D.-K.).
Per quanto tu possa camminare, e neppure percorrendo intera la via, tu potresti mai trovare
i confini dell’anima (psyche): cosí profondo è il suo logos (45 D.-K.).
È proprio dell’anima un logos che accresce se stesso (115 D.-K.) 9.
Bisognerebbe infatti buttar via i cadaveri ancor piú dello sterco (96 D.-K.).
L’anima secca è la piú saggia e la migliore (118 D.-K.).
Eraclito è il solo filosofo prima di Platone da cui è possibile inferire una
teoria effettiva sulla natura e sull’identità dell’anima durante la nostra vita di
esseri provvisti di un corpo. Non contrappone espressamente l’anima al corpo,
come farà Platone, ma la considera chiaramente come l’essenza di una persona
che vive. Come avrebbe detto Pindaro, le anime possono variare quanto a qualità
e purezza; ma Eraclito aveva introdotto delle novità sorprendenti quando aveva
attribuito all’anima sia la capacità di andare in profondità sia una sorta di
autonomia («il logos che accresce se stesso»). Per come si esprime,
l’impossibilità di scoprire i confini dell’anima potrebbe essere letta come
un’indicazione delle straordinarie potenzialità intellettuali della nostra mente.
Contro Odisseo, che ha evocato le ombre dei morti compiendo un viaggio ai
limiti della terra, Eraclito mostra che la conoscenza di se stessi e il discorso
sull’anima non possono essere ridotti a una ricerca geografica. Se vogliamo
scoprire chi siamo, dobbiamo imparare a decifrare le testimonianze dei nostri

sensi, indagare nella natura delle cose, superare le nostre prospettive personali e
cercare di scoprire quale è il nostro posto nell’ordine complessivo dell’universo.
Queste sentenze deliberatamente enigmatiche sono collocate all’interno di
una cosmologia segnata da una teoria del flusso radicale, per cui tutte le cose
sono continuamente trasformate secondo un ciclo regolare di cambiamenti – da
caldo a freddo, da umido a secco, da inverno a estate, da vita a morte, e cosí via.
C’è una misura (logos) che regola questo processo, trasformandolo in un sistema
razionale, che Eraclito identifica con ciò che chiama «Dio». Coerenza con il
logos è la formula di Eraclito per una vita intelligente: si tratta di mantenersi in
armonia con i ritmi della natura. Egli stava probabilmente suggerendo, come poi
avrebbe proposto Platone nel Fedone, che la vita e la morte non hanno confini
certi perché le anime sono immerse in un ciclo, in una successione che noi
chiamiamo vivere e morire. Eraclito ha considerato che il fuoco fosse l’elemento
primario dell’universo, in conseguenza del potere del calore, che trasforma e dà
energia. Da qui capiamo perché afferma che le anime calde e secche sono il
meglio per gli uomini, includendo anche le anime di quanti sono morti
nell’infuocare della battaglia. Non siamo invece in grado di dire se Eraclito
abbia immaginato un aldilà in cui queste anime, o forse tutte le anime,
continuassero a vivere consce della loro esistenza precedente. Piú saggiamente
potrebbe aver lasciato aperto un simile problema, affidando a noi il compito di
valutare l’importanza di una sua inconfutabile affermazione: «Gli uomini, alla
morte, li attende ciò che non si aspettano né suppongono» (27 D.-K.). Non si
tratta di una presa di posizione esplicita in favore dell’immortalità, ma senza
dubbio si contrappone all’idea omerica, cosí ricca di pathos, che la morte abbia
un carattere definitivo.
Eraclito era filosofo in un senso condivisibile anche per noi moderni. In
effetti possiamo utilizzare le sue affermazioni senza dover presupporre tutto
l’apparato mitologico di Esiodo, Pindaro o Empedocle. Piuttosto, con i suoi
straordinari cenni e allusioni alla vita e alla morte, alle anime e ai cadaveri,
Eraclito ci sfida a chiederci in che modo potremmo dare un senso al composto
che siamo: animali provvisti di un corpo ed esseri dotati di una mente che può
viaggiare ben al di là dei confini e delle limitazioni del corpo. In questo modo,
Eraclito ha dato origine all’ideale della vita contemplativa.
Suggerimenti bibliografici.
ADKINS, ARTHUR

1960
Merit and Responsibility: A Study in Greek Values, Clarendon Press,
Oxford [trad. it.: La morale dei greci: da Omero ad Aristotele, Laterza,
Roma 1964].
BETEGH, GÁBOR
2004
The Derveni Papyrus: Cosmology, Theology, and Interpretation,
Cambridge University Press, Cambridge.
CLARKE, MICHAEL
1999
Flesh and Spirit in the Songs of Homer: A Study of Words and Myths,
Clarendon Press, Oxford.
DODDS, ERIC R.
1951
The Greeks and the Irrational, University of California Press, Berkeley
- Los Angeles [trad. it.: I greci e l’irrazionale, Firenze, La Nuova Italia
1959].
FREDE, DOROTHEA e REIS, BURKHARD (a cura di)
2009
Body and Soul in Ancient Philosophy, De Gruyter, Berlin - New York.
GRIFFIN, JASPER
1980
Homer on Life and Death, Clarendon Press, Oxford.
GUTHRIE, WILLIAM K.C.
1950
The Greeks and Their Gods, Methuen, London.
INWOOD, BRAD
1992
The Poem of Empedocles: A Text and Translation with an Introduction,
Toronto University Press, Toronto.
KAHN, CHARLES H.
1979
The Art and Thought of Heraclitus: A New Arrangement and
Translation of the Fragments with Literary and Philosophical
Commentary, Cambridge University Press, Cambridge.
2001
Pythagoras and the Pythagoreans: A Brief History, Hackett,
Indianapolis.
LAKS, ANDRÉ
1999
Soul, Sensation, and Thought, in LONG (a cura di), pp. 250-70.
LAMBERTON, RICHARD
1988
Hesiod, Yale University Press, New Haven.
LLOYD-JONES, HUGH
1971
The Justice of Zeus, Univesity of California Press, Berkeley - Los
Angeles.
LONG, ANTHONY A. (a cura di)
1999
The Cambridge Companion to Early Greek Philosophy, Cambridge
University Press, Cambridge.
2009

2009
Heraclitus on Measure and the Explicit Emergence of Rationality, in
FREDE e REIS (a cura di), pp. 87-110.
MCKIRAHAN, RICHARD
2010
Philosophy before Socrates: An Introduction with Texts and
Commentary, seconda ed., Hackett, Indianapolis.
NIETZSCHE, FRIEDRICH
1974
The Birth of Tragedy, Gordon Press, New York; trad. a cura di W.
Kaufmann [ed. or.: Die Geburt der Tragödie aus dem Geiste der Musik,
Fritzsch, 1872; trad. it.: La nascita della tragedia, Adelphi, Milano
1977].
PARTENIE, CATALIN (a cura di)
2009
Plato’s Myths, Cambridge University Press, Cambridge.
SNELL, BRUNO
1953
The Discovery of the Mind: The Greek Origins of European Thought,
Blackwell, Oxford; trad. a cura di T. G. Rosenmeyer [ed. or.: Die
Entdeckung des Geistes, seconda ed., Vandenhoeck & Ruprecht,
Göttingen 1948; trad. it.: La cultura greca e le origini del pensiero
europeo, Einaudi, Torino 1963].
VERNANT, JEAN-PIERRE
1982
Myth and Society in Ancient Greece, Methuen, London; trad. a cura di
J. Lloyd [ed. or.: Mythe et société en Grèce ancienne, Maspero, Paris
1974; trad. it.: Mito e società in Grecia antica, Einaudi, Torino 2007].
WALCOT, PETER
1966
Hesiod and the Near East, University of Wales Press, Cardiff.

Capitolo terzo
I corpi, le anime e i rischi della persuasione
Le parole che stanno alla base della riflessione dei filosofi sulla natura umana
sono due: sono le parole che traduciamo in italiano con corpo (soma) e anima
(psyche). Tutti i filosofi greci da Platone in poi partono dal presupposto che una
teoria della natura umana debba saper distinguere tra la struttura anatomica che
chiamiamo corpo, e le proprietà mentali, emotive ed etiche che chiamiamo
mente o anima. Questa distinzione era ormai ben radicata nel mondo greco al
tempo di Platone, come si deduce chiaramente dall’osservazione di un suo
contemporaneo, il retore Isocrate 1:
Si ammette comunemente che la nostra natura è composta del corpo e dell’anima; di questi
due elementi nessuno potrebbe negare che l’anima sia, per natura, piú atta a comandare e di
maggior pregio, perché è suo compito deliberare sui problemi privati e pubblici, mentre è
compito del corpo eseguire le decisioni dell’anima.
Isocrate dà per scontato che i suoi lettori comprenderanno senza problemi il
modo in cui distribuisce funzioni e valori diversi al corpo e all’anima; e infatti lo
comprendiamo anche noi, fino a un certo punto almeno. Se c’è qualcosa che
merita attenzione nelle parole di Isocrate, dal nostro punto di vista di lettori
moderni, è molto probabilmente la scelta di rappresentare le funzioni dell’anima
e del corpo secondo schemi militari o politici. Isocrate paragona queste funzioni
alla relazione tra un generale e il suo esercito, o a quella tra un leader politico e il
suo gruppo, con i primi che svolgono funzioni di comando e i secondi che
obbediscono disciplinatamente.
A volte la relazione gerarchica tra corpo e anima è stata modellata secondo
uno schema di subordinazione tra schiavi e padroni. Troviamo molti esempi di
questa metafora in Platone e in altri scrittori del tempo. Un secolo piú tardi i
filosofi stoici avrebbero ricavato dalla parola usata da Isocrate, hegemonikon,
«adatto a comandare», il termine che indicava la parte principale dell’anima,

vale a dire la mente o l’intelletto in quanto contrapposti alle facoltà dei sensi e
alle funzioni fisiologiche del metabolismo. Le culture occidentali hanno ripreso
questo linguaggio corpo/anima con una varietà di modi tale che sarebbe
impossibile ripercorrerla in questa sede.
Nella misura in cui iniziamo a fare di Platone il punto di riferimento
principale per questo e per il prossimo capitolo, c’è un problema preliminare su
cui porre l’attenzione. La distinzione di Isocrate tra funzioni e valori del corpo e
dell’anima potrebbe apparire ai nostri occhi come uno scontato luogo comune. In
realtà, una simile distinzione era tutt’altro che evidente anche soltanto un secolo
prima, quando Socrate nacque ad Atene. La distinzione è del resto assente in
Omero. Come abbiamo visto nel primo capitolo, l’epica omerica dispone delle
risorse linguistiche per parlare di ciò che noi chiamiamo mente – e sono
espressioni simili a quelle che usiamo nella nostra lingua per comunicare ciò che
pensiamo, sentiamo o vogliamo, o per indicare quello che succede nei nostri
cuori o nelle nostre teste. Ma le espressioni che Omero usa per la mente non
isolano qualcosa di diverso, quanto alla tipologia, rispetto alle caratteristiche
fisiche o agli organi anatomici di un essere umano. A parte l’assenza di una
simile distinzione, Omero non riserva poi alcun ruolo sovraordinato alla mente
come invece Isocrate fa quando colloca gerarchicamente l’anima al di sopra del
corpo.
Nel secondo capitolo ho mostrato quando e come idee riguardanti una vita
nell’aldilà cominciarono a emergere in Grecia. Un modo per esprimere tale
esistenza dopo la morte era quello di dotare la psyche omerica, che indica il
respiro vitale, della capacità di continuare a vivere dopo la scomparsa del corpo
che la psyche aveva precedentemente animato – continuare non come un mero
spettro, come era il caso della psyche in Omero, ma come il centro di un’identità
umana non piú circoscritta a una singola incarnazione destinata a perire. Nei testi
analizzati nel capitolo precedente questo tipo di idee era però espresso in termini
mitici. Gli autori che le hanno esposte non spiegano in che modo ciò che
determina l’identità di una persona, il suo intelletto o il suo sé, possa continuare
a persistere al di fuori e al di là del corpo in cui ha vissuto. Di piú, i vari miti
davano l’impressione di trattare quest’anima che continuava a persistere, se
vogliamo descriverla cosí, praticamente come se si trattasse di una persona
incarnata, che parla e va in giro. Questi primi miti sulla vita nell’aldilà non
richiedono e neppure implicano una distinzione categoriale tra il corpo e l’anima
o tra stati mentali e stati fisici.
Insomma, è vero che gli autori greci dell’epoca di Socrate usavano spesso le

parole soma e psyche. Ma di regola essi non le usavano con l’obiettivo di
assegnare a soma e psyche quelle differenze di valore e di funzione che Isocrate
descrive nella frase prima citata. I greci del V secolo potevano riferirsi con lo
stesso termine soma tanto alla persona vivente quanto al cadavere. Potevano
usare il termine per indicare una vita, ad esempio quando parlavano di ciò per
cui si combatte o per cui ci si impegna. Potevano usare anche la parola psyche in
modi analoghi, e potevano pure usarla per indicare il sé o il carattere di una
persona. I personaggi rappresentati nei drammi greci arrivano persino a
descrivere gli esseri viventi come «mere ombre» (eidola); possono anche parlare
come se gli esseri umani godessero di una vita a tutti gli effetti nell’Ade, dove
potranno parlare con i loro cari defunti. Quest’uso fluido non è oscuro e neppure
confuso: basta semplicemente che non si chieda, a persone che si esprimevano in
questo modo nella vita ordinaria di tutti i giorni, l’articolazione di una teoria
compiuta sulla natura umana. Anche oggi, del resto, usiamo spesso parole come
corpo, persona, sé, essere umano, carattere, e cosí via, come se fossero
intercambiabili.
Che cosa è stato allora che ha spinto i pensatori greci a tracciare una
distinzione tanto netta tra corpo e anima nel modo esemplificato da Isocrate? Nel
secondo capitolo ho suggerito che la diffusione di nozioni riguardanti
un’esistenza indipendente dell’anima furono incoraggiate dalle speranze in una
vita nell’aldilà, che avrebbe premiato i comportamenti giusti o rimediato alle
ingiustizie subite, stemperando in tal modo il carattere definitivo della morte.
Tutto questo è vero in misura significativa, ma rimane che i primi autori e quanti
hanno trasmesso le credenze in una simile vita nell’aldilà non sembrano aver
sottoscritto la distinzione gerarchica e funzionale tra corpo e anima illustrata da
Isocrate. Cercherò allora di mostrare che la suddetta distinzione fu notevolmente
influenzata da una peculiarità della cultura greca del V secolo a.C., vale a dire il
vigoroso sviluppo della retorica come strumento educativo e politico. Il ricorso
insistente alla retorica in contesti politici e giuridici ha dato vita a due grandi
intuizioni riguardanti la psicologia umana: la prima spiegava che le persone
tendono a farsi influenzare da un discorso persuasivo; la seconda riguardava il
tipo di mentalità di cui le persone devono essere provviste se vogliono resistere,
grazie alla loro ragione, al potere della retorica.
Due sono le figure fondamentali per discutere di questi problemi: Socrate
(cosí come è presentato da Platone) e Gorgia, il celebre pensatore siciliano, nato
circa dieci anni prima 2. Gorgia era un rinomato retore e insegnante di retorica,

dove per retorica s’intende l’arte di saper persuadere in presenza di grandi
adunanze, come le assemblee politiche o le corti dei tribunali. Platone ha
dedicato uno dei suoi dialoghi giovanili piú lunghi e corposi al contrasto,
radicale e polemico, tra i seguaci di Gorgia e quelli di Socrate, tra chi si fa
avvocato del valore autonomo della forza politica e della libertà che la forza
dovrebbe conferire, e il difensore di una vita dedicata alla giustizia e alla
moderazione 3. Per chiarire il contesto di questo dialogo e per valutarne le
conseguenze rispetto al tema corpo/anima dobbiamo prendere le mosse dal
discorso di difesa (l’Apologia) che Platone ha messo in bocca a Socrate in
occasione del processo che lo ha visto imputato con le accuse di corruzione dei
giovani e di sovversione delle credenze religiose ateniesi.
Socrate comincia il suo discorso negando di possedere abilità retoriche, ma le
parole che Platone gli attribuisce costituiscono in realtà un capolavoro oratorio.
L’Apologia non è riuscita per un soffio a persuadere i membri della giuria ad
assolvere Socrate, ma è riuscita a convincere schiere e schiere di lettori negli
ultimi ventiquattro secoli della sua innocenza rispetto alle accuse che gli furono
mosse; non solo: è riuscita anche a convincerli che Socrate è stato il fautore di
un’alleanza priva di compromessi tra la ricerca razionale, la coerenza e
l’impegno a fare del bene. Nel momento culminante del discorso, Socrate
immagina di rispondere a qualcuno che gli offre un’assoluzione a condizione che
rinunci alla sua missione filosofica:
«Uomo eccellente, tu che sei ateniese, della città piú grande e piú stimata per la sua
sapienza e la sua potenza, non ti vergogni di prenderti cura delle ricchezze allo scopo di
possederne quanto piú possibile, e cosí della fama e degli onori, mentre non ti curi né ti dai
pensiero dell’intelligenza e della verità e dell’anima, affinché sia la migliore possibile?» […]
Io infatti vado in giro senza fare nient’altro se non persuadervi, giovani e vecchi, a non
prendervi cura né del corpo né della ricchezza prima e cosí tanto come dell’anima, perché sia
la migliore possibile, dicendovi «non dalla ricchezza nasce la virtú, ma dalla virtú nascono la
ricchezza e tutti gli altri beni per gli altri, in privato e in pubblico» (29d-30b).
«Darsi pensiero affinché l’anima sia la migliore possibile»: secondo Socrate
questa frase, enfaticamente ripetuta, impone che si preferiscano i beni
dell’intelletto e quelli morali alla cura del corpo e ai beni esteriori.
Nell’Apologia Socrate non dice molto, al di là di queste parole, sulla natura
dell’anima e la sua differenza rispetto al corpo. Alla fine del suo discorso (40c-
41c), egli nega di avere paura della morte, osservando che o i morti non sono

nulla e non sentono nulla o che al momento della morte la psyche emigra altrove,
dove potrà incontrare e discutere con i meravigliosi eroi del mito. Le due
alternative richiamano alla memoria da un lato le ombre prive di intelligenza di
Omero, e dall’altro lo scenario di beatitudine che Pindaro ha prospettato per le
anime virtuose (si veda il secondo capitolo). Nel discorso di difesa di Socrate il
destino finale delle anime rimane una questione aperta.
Il caso del Gorgia è diverso. Nel confronto con i partigiani della retorica e del
potere che essa conferisce ai suoi adepti, Socrate sostiene che un discorso
persuasivo, quando divorzia dalla filosofia, non è una vera tecnica, ma un
semplice artificio per arruffianarsi un pubblico, senza preoccupazione alcuna per
gli effetti dannosi che avrebbe sulle loro vite. Socrate comincia il suo
ragionamento (464b-466a) ricorrendo a una serie schematica di analogie. La
tecnica retorica, suggerisce, sta all’anima come l’arte del pasticciere sta al corpo.
Ciò che davvero procura il bene del corpo è la ginnastica, mentre tutto quello
che la cosmetica riesce a ottenere è di far sembrare bello un corpo. Nel caso
dell’anima, l’analogo della ginnastica sono la legislazione o la giustizia, mentre
l’analogo della cosmetica sono la retorica e la sofistica. Per Socrate, la retorica
senza giustizia è pericolosissima. In piú, il potere che essa sembra conferire alle
persone è soltanto apparente, perché di fatto non è in grado di dare a chi lo usa la
libertà di vivere come davvero vorrebbe.
I ragionamenti che Socrate sviluppa contro Gorgia e i suoi seguaci risentono
profondamente della distinzione tra corpo e anima. Come Isocrate, il Socrate
platonico dà la priorità all’anima rispetto al corpo; il confronto che Platone mette
in scena tra filosofia e retorica è però sviluppato con una profondità che va ben
al di là del semplice contrasto di Isocrate tra un corpo subordinato e un’anima
che comanda. Platone termina il suo dialogo con uno straordinario mito
sull’aldilà. Qui le anime vengono spogliate dei loro corpi cosí da poter essere
giudicate sulla base soltanto del carattere e delle azioni compiute in vita. In
questo modo i giudici dell’Ade non sapranno nulla dello status sociale o delle
sembianze che le anime avevano quando vivevano in un corpo: potranno
giudicare sulla base esclusiva di ragioni morali, senza essere influenzati
dall’apparenza delle cose.
Il dualismo di anima e corpo è uno dei temi meglio conosciuti della filosofia
di Platone. È opinione largamente diffusa che egli avesse appreso questa
distinzione dai pitagorici durante il suo viaggio in Sicilia. Potrebbe anche essere
vero. A ogni buon conto, anche Gorgia (piú anziano di Platone di circa
cinquant’anni) deve essere venuto in contatto con il pitagorismo. In quanto

siciliano, Gorgia avrà anche conosciuto le strane idee di Empedocle sulla vita
nell’aldilà, che ho discusso nel secondo capitolo. Empedocle aveva attribuito a
ogni persona uno spirito divino (daimon) che passava da un tipo di corpo
all’altro in una lunga successione di vite. Quello che vorrei fare ora, prima di
tornare al confronto tra Gorgia e Socrate messo in scena da Platone, è di
discutere un argomento che è stato curiosamente trascurato: il vivo interesse che
Gorgia stesso ha nutrito per le distinzioni tra anima e corpo. Qui, quando parlo di
Gorgia, intendo i testi scritti dal vero Gorgia, e non le parole che Platone mette
in bocca al suo personaggio.
Qualche parola di introduzione su Gorgia è necessaria perché la sua opera
filosofica è stata regolarmente sottovalutata. Gorgia è spesso presentato come un
mero sofista o addirittura come un pensatore dannoso a causa del ruolo
pionieristico che ha giocato nello sviluppo di tecniche retoriche mirate solo alla
persuasione, senza prestare la minima attenzione alle conseguenze negative che
esse potevano indurre. Nella letteratura scientifica Platone ha regolarmente avuto
la meglio su Gorgia. Nessun lettore di questo libro, ne sono sicuro, ha bisogno
che gli si ricordi quali danni abbia prodotto nella storia moderna, e quali danni
continui a produrre ancora oggi, una retorica irresponsabile e carica d’odio. Ma
invece di concludere che Gorgia ha esercitato una cattiva influenza sulla cultura
greca perché la retorica può essere usata cosí facilmente in modo improprio, a
me pare che il suo impatto, da certi punti di vista, sia stato molto positivo. Ad
esempio egli ha compreso che la politica democratica e le procedure giudiziarie
sono in parte dipendenti dalla retorica, perché la persuasione che si produce nel
dibattito pubblico è un tramite necessario. In questi contesti – quando si dibatte
sui pro e i contro di una linea politica, quando si perora nei tribunali la
colpevolezza o l’innocenza di un imputato – è la probabilità che conta, non la
dimostrazione della verità. Si presentano i due lati di una scelta politica o di un
procedimento penale in modo che i cittadini o i giudici possano farsi un’idea
propria.
Un secondo aspetto positivo di Gorgia è il suo contributo alla psicologia della
retorica nel discorso intitolato Encomio di Elena 4. In quanto responsabile dello
scoppio della guerra di Troia, Elena di Sparta fu la figura femminile piú
famigerata del mito greco. Famosa per la sua eccezionale bellezza, suscitava
ammirazione ma anche riprovazione – riprovazione soprattutto in chi riteneva
che avesse abbandonato il suo primo marito greco di sua spontanea volontà,
spingendo cosí le comunità greche a un conflitto devastante. Gorgia ha composto

il suo Encomio di Elena per mostrare che, quali che fossero le ragioni
dell’abbandono di Menelao e della fuga con Paride, Elena non deve essere
biasimata perché non aveva agito liberamente. Non c’è bisogno, ora, di
riassumere l’intero ragionamento di Gorgia. In questo capitolo due sono i punti
che interessano: la dimostrazione che Elena è da considerarsi innocente se è stata
persuasa da un discorso (logos), e il ruolo giocato dal corpo e dall’anima.
L’Encomio di Elena è la prima testimonianza superstite di un autore greco
che utilizzi in modo sistematico la distinzione tra soma e psyche 5. Lo stile della
prosa di Gorgia è segnato da antitesi e parallelismi. Simili espedienti retorici
vengono sfruttati intensivamente quando sono in ballo questi due termini. Ma in
discussione c’è piú della sola retorica. Gorgia introduce nel testo una teoria
precisa delle funzioni del corpo e dell’anima. Questa teoria stride in modo
sorprendente con la subordinazione del corpo all’anima preconizzata da Socrate,
Platone, Isocrate, e successivamente da tutti i filosofi delle altre scuole. A volte
Gorgia accosta corpo e anima, altre volte li oppone. L’effetto complessivo è
prima di tutto quello di enfatizzare la forza del corpo e il potere della bellezza, e
secondariamente di rappresentare l’anima come incapace di resistere alla
persuasione retorica e all’attrazione erotica mediata dalla vista. Gorgia postula
un principio generale, a cui nel dialogo Platone allude prendendone le distanze.
Il principio è l’inattaccabile supremazia della forza:
per natura infatti il piú forte non è ostacolato dal piú debole, ma il piú debole è comandato e
trascinato dal piú forte; il piú forte comanda, il piú debole obbedisce (Encomio di Elena 6) 6.
Questo principio è di fatto indifferente a ogni norma di valore che non sia la
forza fisica.
Si può osservare tale principio all’opera nel fatto che Elena «con un solo
corpo attirò molti corpi d’uomini» (Encomio di Elena 4): vennero tutti da lei per
conquistare i suoi favori. I corpi, come Gorgia dice altrove, sono solidi a tre
dimensioni che occupano uno spazio 7. Il corpo di Elena rientrava in questa
definizione; ed era cosí bello che ha avuto la forza di far sí che molti altri corpi
si muovessero insieme, alla sua ricerca. Ma secondo Gorgia non c’è bisogno che
i corpi, come è il caso di quello di Elena, siano visibili per produrre effetti
significativi. Un discorso, il logos inteso come suoni che vengono pronunciati,
non è altro che un corpo minuscolo e invisibile, ma può esercitare un grande
potere sulle anime. Un discorso persuasivo può suscitare gioia, arrestare la
paura, levare il dolore, indurre a pietà. La poesia in particolare, il discorso in

versi, tocca l’anima quando quest’ultima ascolta di azioni coronate dal successo
o fallimentari, e anche quando ascolta di azioni di altre persone e di altri «corpi»
(somata), dove «corpo» rinvia a queste stesse persone e le loro vite.
L’idea di Gorgia è che le anime non hanno il potere di resistere
completamente a un discorso persuasivo. Al contrario, egli ritiene che questo
tipo di discorso possa essere fatto assomigliare a una specie di stregoneria che
induce l’anima in errore e annebbia la sua capacità di giudizio (doxa) 8. Un altro
modello impiegato da Gorgia per indicare il potere della retorica sull’anima è
l’influenza di droghe e medicinali. Queste sostanze producono effetti
potentissimi sul corpo; analogamente, il discorso esercita i suoi influssi sulla
struttura (taxis) dell’anima.
Nell’analisi sulla debolezza dell’anima, Gorgia non si limita a sottolineare la
sua tendenza a essere persuasa dai discorsi. Quando s’innamorò di Paride, Elena
non fu sopraffatta soltanto da quello che Paride le disse per convincerla a
lasciare con lui Sparta alla volta di Troia; probabilmente fu sopraffatta anche
dalla sua bellezza. Conseguentemente, Gorgia continua la sua difesa affermando
che l’amore ispirato dalla bellezza dell’amato esercita un potere irresistibile
sull’anima. L’anima è «plasmata» da quello che vede. Alcune visioni disturbano
l’anima e gettano la gente nel panico, mentre corpi artificiali come un quadro,
una statua o degli ornamenti generano piacere; un corpo sessualmente attraente
trasmette invece una passione erotica all’anima. In simili casi, l’idea di Gorgia è
che un corpo esterno può intrappolare l’anima cosí saldamente che essa non è
piú capace di sottrarsi. Il potere della persuasione, dunque, benché strettamente
parlando costituisca la funzione di un discorso organizzato retoricamente, si
estende anche agli effetti generali che i corpi belli causano sulle anime.
Gorgia comincia il suo Encomio di Elena affermando che ornamento di
un’anima è la sapienza e ornamento di un discorso è la verità; i ragionamenti che
seguono rivelano però l’ironia di queste affermazioni enfatiche. Per Gorgia
caratteristiche salienti di un discorso non sono tanto la verità quanto piuttosto la
persuasione e l’inganno; e l’opinione fallibile e la manipolazione sono gli effetti
tipici che essi producono nell’anima. Proprio come l’anima è il luogo e
l’obiettivo della persuasione, cosí essa è anche la sede del piacere e del dolore,
del desiderio e della paura. L’anima esprime giudizi (doxai), ma questi
potrebbero essere falsi, cosí facilmente come sono veri. Le opinioni, secondo
l’interpretazione di Gorgia, non sono autonome; sono ciò che deriva dal discorso
che l’anima ha trovato piú persuasivo.
Se confrontiamo questa nozione di psyche con il materiale omerico che

abbiamo analizzato nel primo capitolo, ne deduciamo che essa corrisponde
all’uso del termine thumos piuttosto che a quello di phrenes o nous. In Omero i
due termini veicolano una forte connotazione cognitiva. Ben lungi
dall’eventualità di elevare la psyche a livello del governante naturale e normativo
di un essere umano, Gorgia la tratta come una semplice facoltà strumentale, che
reagisce in conseguenza degli impulsi che un corpo riceve dall’esterno. In questa
concezione la psyche di Gorgia si oppone radicalmente all’ideale socratico, cosí
come è formulato da Platone. Non è piú quella capacità che si preoccupa di
obiettivi di lunga durata, che soppesa le alternative e resiste a impulsi insensati:
la psyche è sempre esposta al rischio emotivo, mancando di una qualsiasi
capacità stabile di ragionare razionalmente.
Gorgia ha dato forma teorica a quello che in tutta probabilità era lo Zeitgeist,
lo spirito del tempo, come si ricava anche da Tucidide, l’osservatore piú
disincantato dell’epoca. La sua Guerra del Peloponneso è piena di esempi che
mostrano come discorsi potenti possono convincere la gente ad agire contro i
propri interessi piú autentici, facendo piazza pulita dei vincoli convenzionali.
L’analisi di Gorgia nell’Encomio di Elena converge anche con il modo in cui
Erodoto, l’altro grande storico dell’epoca, descrive l’atteggiamento mentale del
re persiano Serse mentre decide se invadere la Grecia (Storie VII 8-18). Serse si
consulta con due dei suoi consiglieri. Uno di essi lo esorta a intraprendere la
guerra, l’altro lo invita alla cautela. Serse trova che l’invito alla cautela sia piú
convincente. Ma quando va a dormire, un sogno lo avvisa che se non invaderà la
Grecia le conseguenze saranno terrificanti. Racconta allora il sogno ai suoi
consiglieri. Il piú prudente raccomanda di ignorarlo. Il sovrano allora lo invita a
indossare i suoi vestiti e a dormire nel suo letto, per vedere se anche lui farà lo
stesso sogno ammonitore. Dopo una serie di ragionevoli obiezioni
all’oltraggioso comando, il consigliere prudente cede e, inutile dirlo, viene
visitato dallo stesso sogno. E questa volta risponderà, ammettendo che il suo
precedente ammonimento era sbagliato. Serse dà dunque il via alla disastrosa
invasione.
La storia è quasi certamente un’invenzione. Ma suggerisce un’idea dell’anima
o della mente simile a quella che Gorgia presenta nel suo Encomio di Elena.
Serse non pensa da solo. Chiede ad altri di pensare per lui e procede con la linea
d’azione, quale che sia, che gli appare piú convincente in quel dato momento, gli
sia stata suggerita da un consigliere o da un sogno. La sua mente è quella facoltà
passibile di persuasione che Gorgia chiama psyche.
Gorgia non dice che gli esseri umani sono composti di corpo e anima, ma è

chiaramente quello che intende. Entro questi limiti concorda con Isocrate; ma
invece di riservare all’anima la superiorità sul corpo, nell’Encomio di Elena egli
ribalta l’ordine di priorità riservando al corpo autorità sull’anima. Il Gorgia di
Platone non è semplicemente un attacco contro la rivendicazione gorgiana del
valore della retorica; è anche una contestazione ugualmente decisa degli assunti
psicologici dell’Encomio di Elena. Alla difesa di Gorgia dell’innocenza e
impotenza di Elena Platone oppone l’autonomia potenziale dell’anima e la sua
superiorità rispetto al corpo. Queste sono le condizioni per una corretta
comprensione della natura umana.
Adesso che stiamo lasciando Gorgia per passare a Platone, non vorrei dare
l’impressione che Gorgia abbia difeso la debolezza psicologica di Elena
considerandola come una caratteristica umana universale. Alla fine dell’Encomio
di Elena egli arriva addirittura a parlare del suo scritto come di un gioco. Gorgia
è il primo autore di cui si conservi memoria ad aver usato la metafora servi e
padroni per parlare dell’auto-controllo, come ad esempio nell’espressione
«dominio sulle passioni» o «schiavo delle passioni». Tale metafora, come
osservato in precedenza, costituí uno degli espedienti preferiti da Platone per
riferirsi alla relazione dell’anima con il corpo, con il ruolo del padrone assegnato
alla prima e quello del servo al secondo. Gorgia è ricorso alla metafora per
spiegare, in un suo altro discorso, che l’eroe greco Palamede non avrebbe potuto
commettere il crimine di cui era accusato perché egli non fu schiavo del
piacere 9. Possiamo verificare dall’opera superstite di Gorgia che egli amava
mettere alla prova le idee, senza per questo necessariamente sottoscriverle. Agli
occhi di Platone, in ogni caso, questo modo di procedere lo avrà confermato
nella convinzione che Gorgia fosse un mero retore, riluttante ad assumersi la
responsabilità per gli effetti dannosi che i suoi discorsi potrebbero aver esercitato
sul suo suggestionabile pubblico.
La subordinazione platonica del corpo all’anima, come si ricava dalla
citazione di Isocrate, non era al tempo una novità. L’elemento rivoluzionario nel
trattamento di Platone è l’idea di sfruttare il corpo come un’analogia per l’anima
e in contrasto con essa. Probabilmente la prima indicazione che Platone si stesse
orientando in questa direzione si legge in un passo del Critone (46d-48a), dove
Socrate cerca di provare che, quando si discute su come si deve agire, il solo
criterio rilevante è la giustizia, e non quello che l’opinione popolare ritiene
essere giusto o sbagliato. Qui troviamo un contrasto implicito tra il valore della
verità e il valore delle semplici opinioni, vere o false – vale a dire quello stato

mentale che la retorica cerca di produrre secondo l’uso gorgiano della doxa
nell’Encomio di Elena.
Socrate fonda la sua dimostrazione sul seguente argomento. Se vuoi che il tuo
corpo stia bene, non devi ascoltare i consigli di chiunque su quale dieta seguire o
quali esercizi fare: devi seguire i consigli degli esperti. Nessuno vuole vivere con
un corpo malmesso, e cosí le persone seguono le indicazioni dei medici e dei
maestri di ginnastica. Per analogia, se si vuole che il proprio io morale goda di
buona salute, si dovrà ascoltare il consiglio di chi sa di cosa parla quando parla
di giustizia, non seguire le indicazioni di chi semplicemente pensa di sapere cosa
è giusto. L’espressione «il tuo io morale» manca nel testo greco. La uso per
indicare ciò che Socrate in quel passo chiama «quella parte che con la giustizia
diventa migliore e con l’ingiustizia si corrompe» (47d).
Perché Platone usa questa espressione elaborata invece di chiamare quella
«cosa» psyche o anima? La circonlocuzione indica la consapevolezza di Platone
del fatto che in questa fase iniziale della sua carriera di scrittore i suoi lettori non
avrebbero associato automaticamente la parola psyche con i concetti di salute e
moralità, e che difficilmente avrebbero compreso il senso di un’analogia
esplicita tra il benessere fisico e quello dell’anima. Del resto, molto
probabilmente il Socrate storico non sfruttò in modo cosí esatto tale
associazione. Secondo la testimonianza dell’Apologia di Platone, nel testo prima
citato, Socrate ha anteposto il benessere dell’anima a quello del corpo. È un
passo evidente nella direzione dell’analogia della salute, ma ciò non significa
che il percorso fosse già stato interamente compiuto.
Gorgia ha tracciato delle connessioni tra il corpo e l’anima, confrontando gli
effetti delle droghe sul corpo con gli effetti di un discorso persuasivo sull’anima.
Questa comparazione salta all’occhio ed è illuminante; ma non suggerisce
ancora un’analogia diretta tra la salute del corpo e la giustizia dell’anima. Basta
invece riflettere sull’associazione tradizionale della psyche con il principio della
vita per capire che l’analogia platonica è importantissima. Se la tua vita dipende
dal modo in cui la tua psyche anima il tuo corpo, e se la tua psyche può trovarsi
in una condizione autenticamente buona solo se è giusta, allora hai bisogno di
essere giusto se vuoi godere di una vita veramente buona. Gran parte degli scritti
platonici sono dedicati a sviluppare tale argomento. Prima di entrare nei dettagli,
desidero fare qualche considerazione generale sull’analogia tra anima e corpo e
sull’analogia tra salute fisica e salute morale.
Leggendo Platone, l’importanza della ginnastica nella cultura greca è
continuamente richiamata alla mente del lettore. L’ambiente di Platone era

ossessionato dalla prestanza fisica, come si evince molto chiaramente dal
prestigio attribuito alla vittoria nei giochi ellenici annuali, alle rappresentazioni
artistiche degli atleti e all’espressione linguistica kalos kagathos, dove «buono»
e «bello» erano tenuti insieme per designare l’élite maschile ateniese. Quella
stessa cultura era invece tutt’altro che ossessionata dal valore della filosofia, al
punto che nel Gorgia platonico Socrate arriva a essere sbeffeggiato per la
devozione con cui vi si dedica 10. L’atletica e gli esercizi fisici hanno offerto a
Platone l’analogia piú ovvia per elaborare il suo ideale di una vita dedicata
all’allenamento e al perfezionamento dell’anima, intesa come qualcosa di
diverso dal corpo. In una certa misura, quando oggi ci interessiamo a ciò che
chiamiamo la salute mentale, stiamo ereditando le categorie mentali di Platone.
Medici e terapisti che lavorano in questo campo cercano di stimolare effetti
benefici nel comportamento dei loro pazienti. Sperano di aiutarli a stare bene a
casa o in società, ma difficilmente questi professionisti moderni potrebbero
pensare di possedere la competenza per allenare le persone nel campo piú
specifico della salute morale. Platone ha cercato di dimostrare che la salute
morale è qualcosa di oggettivamente esistente, e che un benessere mentale
genuino non può farne a meno. La salute dell’anima, come viene intesa da
Platone, era allo stesso tempo una conquista intellettuale e una virtú del
carattere. Se riesci a comprendere la natura autentica della giustizia, ti sarà facile
comprendere che la giustizia è un bene necessario per il tuo benessere psichico,
cosí come cibo sano ed esercizi sono beni necessari per la salute del tuo corpo.
L’analogia e il contrasto tra anima e corpo, una volta impostati in questo
modo, hanno poi definitivamente modellato la filosofia greca. Ciò diventa
evidente nell’idea di una educazione filosofica intesa come terapia, nell’idea che
gli errori del carattere siano malattie dell’anima, e nell’idea che le virtú morali
siano la manifestazione di un’anima stabile e robusta, di un’anima il cui
splendore non è meno luminoso di quello del corpo ben allenato di un atleta.
L’ideale di una salute mentale/morale ha confermato l’importanza dell’esercizio
sistematico (askesis): vivere bene necessita di pratica costante, di auto-esami e
auto-disciplina. L’ideale di askesis sarebbe diventato un ideale umano
completamente differente rispetto ai valori aristocratici, militaristici e
competitivi di Omero, in cui, come abbiamo osservato nel primo capitolo, non vi
erano distinzioni nette tra corpo e anima, o tra qualità fisiche e qualità mentali.
Ho suggerito che l’esaltazione dell’anima sul corpo del Socrate platonico fu
modellata in modo decisivo dal suo desiderio di opporsi all’influenza culturale e
politica della retorica. Convinzione di Platone è che essa costituisse una

minaccia per l’autonomia e la responsabilità morale. Un altro modo di ribadire lo
stesso punto è quello di enfatizzare la costante opposizione platonica al
programma educativo promosso dagli altri sofisti del V secolo a.C., tutto
incentrato sulla formazione retorica. Il piú celebre tra loro era Protagora.
All’inizio del dialogo che da lui prende il nome, Platone mette in bocca a
Socrate questo avvertimento, rivolto a un giovane esaltato dalla prospettiva di
sedere ai piedi di Protagora:
Sai a quale pericolo tu ti esponi, affidando a lui la sua anima? […] Infatti, nell’acquisto
delle dottrine c’è un pericolo ben piú grande che nell’acquisto dei cibi, perché chi acquista
cibi e bevande da un mercante o da un bottegaio, può portarli in altri recipienti, e, prima di
accoglierli nel proprio corpo, bevendoli o mangiandoli, può metterli in casa e chiedere
consiglio, domandando, a chi se ne intende, quale si debba mangiare e bere e quale no e in che
misura e quando. Sicché nell’acquisto di cibi non c’è grande pericolo. Invece, gli
insegnamenti non si possono portare via in un altro recipiente; ma, di necessità, una volta che
se ne sia pagato il prezzo, si debbono accogliere senz’altro nell’anima (313a-314b).
L’avvertimento di Socrate è formulato istrionicamente, in modo da produrre
un effetto comico. Ma Platone coglie comunque nel segno. Lezioni e libri, come
dice altrove, non possono rispondere, sono ben lontani dalla maniera socratica di
procedere per domande e risposte. La pubblicità funziona, non perché sappiamo
con certezza cosa faranno per noi questi prodotti, ma per il modo in cui sono
confezionati o meglio, come spiega Platone, per il modo in cui li introduciamo
nelle nostre anime 11.
Nel Gorgia la discussione raggiunge il punto culminante quando un
personaggio di nome Callicle, difendendo Gorgia, sostiene che la vita migliore e
piú felice si dà quando si è liberi di indulgere nei propri desideri senza alcun
freno. Socrate reagisce affermando l’esatto contrario – che l’auto-controllo è
essenziale per una vita buona (491e). Si produce allora in un gioco di parole
(493a) prendendo spunto da due termini greci, «vaso» (pithos) e «persuasivo»
(pithanos); il gioco di parole viene usato in riferimento alla «parte dell’anima in
cui nascono i desideri». C’è un vaso, si racconta, che non può mai essere
riempito perché è bucato e perde in continuazione. Per analogia Socrate
paragona le persone prive di freni a questo vaso bucato: allo stesso modo, i loro
appetiti non potranno mai essere soddisfatti, perché i desideri continueranno
senza fine a persuarderli a cercare altro, insaziabilmente.

Questo passo vuole chiaramente richiamare alla memoria la descrizione
socratica della retorica come un tipo di discorso persuasivo che mira
semplicemente a «adulare» o accattivarsi le anime di un pubblico. Il retore
manca di quella capacità che potrebbe davvero aiutare chi lo ascolta a migliorare
la propria anima e il proprio carattere. Piuttosto, egli dispone di una tecnica che
lo mette in grado di offrire agli ascoltatori soltanto un piacere momentaneo (vale
a dire, è in grado di soddisfare i loro desideri) senza preoccupazione per ciò che
è meglio. Nello stesso contesto, proprio prima di menzionare i desideri
dell’anima, Socrate allude a un detto, di probabile origine eraclitea, che cita: «chi
sa se vivere è morire e morire vivere?» (492e); subito dopo rievoca un altro
detto, forse ripreso da Pitagora o Empedocle, secondo cui il nostro corpo è una
tomba (che è poi un gioco di parole tra i termini soma e sema).
L’identificazione tra corpo e tomba, e il rovesciamento del contrasto
convenzionale tra vita e morte, anticipa un’affermazione sorprendente di Socrate
in un altro dialogo, il Fedone: la filosofia, nella misura in cui impone al filosofo
di distaccare la propria anima dal corpo, invita «a occuparsi della morte e della
condizione successiva al trapasso», anche quando uno è ancora fisicamente in
vita (64a). Come vedremo alla fine di questo capitolo, la tesi socratica che
equipara la filosofia a una condizione simile alla morte significa l’attribuzione
dei desideri appetitivi e dei fallimenti conoscitivi al corpo in quanto distinto
dall’anima. Qui nel Gorgia, scritto probabilmente in precedenza, Platone non
considera il corpo in maniera tanto negativa. Come nel Critone, ricorre al corpo
per sfruttarne il valore esplicativo rispetto alla questione della salute dell’anima.
Cosí, Socrate dice (Gorgia 505a-b):
Anche i medici, se uno è sano, di solito gli permettono di soddisfare i propri desideri, di
mangiare a sazietà quando ha fame e di bere quando ha sete; ma se è malato, praticamente
non gli permettono mai di rimpinzarsi con quello che desidera. […] Lo stesso vale per
l’anima: non ti pare amico mio? Finché è piena di vizi, ossia è sciocca o intemperante o
ingiusta o empia, bisogna impedirle di fare ciò che desidera e non consentirle nient’altro se
non ciò che può renderla migliore.
Il parallelo tra la salute del corpo e quella dell’anima era già stato preparato
dalle allusioni alle nozioni di ordine, struttura e armonia (503e). Un vero retore,
vale a dire un uomo politico che sia genuinamente interessato alla salute morale
dei suoi cittadini, proverebbe a indirizzarsi alle loro anime con discorsi che li
invitino a cercare giustizia e moderazione, rimuovendo allo stesso tempo gli

errori corrispondenti. Socrate inferisce dunque che l’equivalente della salute per
l’anima, la condizione in cui l’anima deve trovarsi per avere una struttura
ordinata e armonica, è una combinazione di giustizia e moderazione 12.
Un’anima provvista di queste qualità si trova necessariamente nella
condizione opposta a quella di chi manca di auto-controllo e cerca dunque di
soddisfare tutti i suoi desideri appetitivi. Invece di identificare il potere con
questo tipo di vita, come aveva preconizzato Callicle, Socrate suggerisce che
siano ordine, struttura e armonia i poteri costituenti nell’universo intero (il
macrocosmo), che generano una vita davvero buona e felice anche per gli
individui umani (il microcosmo).
Gorgia aveva affermato nell’Encomio di Elena che le anime mancano della
forza per poter resistere ai discorsi persuasivi, cosí come i corpi mancano della
forza per resistere alle droghe che gli vengono somministrate. Si tratta di una
visione cupa, deterministica, della natura umana. La replica di Platone nel
dialogo intitolato a Gorgia ci invita a riflettere su un’alternativa: le anime non
sono soltanto dominate dagli appetiti e suscettibili di essere piegate non appena
vengano a contatto con le scaltrezze della retorica. Una simile tesi non tiene
nella dovuta considerazione il fatto che le anime, e dunque le vite umane, si
perdono volontariamente quando non sono capaci di comprendere che
commettere ingiustizia è quanto di piú dannoso per chi commette ingiustizia. Per
sottolineare questo principio Socrate, alla fine del dialogo, rappresenta un’anima
ingiusta e senza freni, anche quando è priva di carne e ossa, come se fosse un
corpo orribilmente sfregiato, ferito e contorto.
Nel Gorgia Platone non spiega la natura esatta del corpo o dell’anima. Usa i
due termini per distinguere tra due categorie generiche – uno stato positivo e ben
allenato (che risulta dalla ginnastica e dalla filosofia, in altre parole) e uno stato
degenerato e male allenato (il risultato di una dieta sbagliata, di un uso esclusivo
della cosmetica e di una educazione superficialmente retorica). Un corpo sano e
ben allenato ha, come suo correlato mentale e morale, un’anima ben disciplinata
e ben ordinata; vizi e difetti corrispondenti accompagnano invece un corpo e
un’anima male esercitati.
Che cosa, allora, secondo Platone, rende l’anima capace di resistere alle
seduzioni della retorica e raggiungere quell’autonomia che Gorgia sembrava
averle negato? I lettori del Gorgia che simpatizzassero con Socrate come
dovrebbero confrontarsi con la loro condizione umana di esseri incarnati?
Platone non risponde in modo esaustivo in questo dialogo. Per concludere il
capitolo conviene dunque passare alle risposte che Platone attribuisce a Socrate

nel Fedone, un dialogo che prende il nome da uno dei principali allievi di
Socrate.
Il Fedone ci mostra Socrate in prigione, mentre conversa con i suoi amici nel
giorno in cui avrà luogo la sua condanna a morte. Possiamo inferire che Platone
avesse già scritto il Gorgia perché il Fedone comincia dove l’altro dialogo si era
concluso – la separazione del corpo e dell’anima al momento della morte. Nel
Gorgia Socrate è dell’opinione che ciascuna di queste due cose distinte
conserverà per un certo periodo almeno le sue precedenti proprietà. Non viene
però attribuita all’anima l’immortalità. Nel Fedone Socrate si propone il compito
di spiegare perché i filosofi non hanno paura della morte. Ribadisce
l’affermazione che la morte consiste nella separazione del corpo e dell’anima.
Nel seguito del dialogo produrrà una serie di complessi ragionamenti per
dimostrare che l’anima è, letteralmente, immortale e incorruttibile. Nel corso
della sua lunga argomentazione Socrate tratta il corpo e l’anima in maniera
sensibilmente differente rispetto al Gorgia. Là, senza collocare uno al di sopra
dell’altro, aveva presentato il corpo e l’anima in parallelo, non considerandoli né
buoni né cattivi. Ora, nel Fedone, Socrate enfatizza il contrasto tra corpo e anima
nel modo piú radicale: i corpi sono visibili, si modificano, sono impuri e
corruttibili; le anime sono invisibili, incorporee, immortali, potenzialmente
perfettibili e divine.
Non è questa la sede giusta per analizzare i numerosi argomenti che il dialogo
presenta in favore dell’immortalità dell’anima. Del resto non è detto che Platone
abbia considerato come pienamente cogenti tutti o almeno qualcuno di questi
argomenti. Non sono neppure sicuro che egli fosse completamente convinto
dell’immortalità dell’anima in senso letterale. Dovunque egli descriva la vita
dell’anima nell’aldilà, ricorre a miti e allegorie. In contesti piú propriamente
argomentativi, invece, circoscrive a volte l’immortalità aggiungendo la frase
«per quanto è possibile». A non essere in discussione è la sua convinzione
assoluta circa il contrasto, tanto dal punto vista metafisico quanto da quello
assiologico dei valori, tra anima e corpo.
Abbastanza banalmente la premessa del ragionamento di Platone è che il
corpo in quanto tale ha valore negativo, mentre l’anima in quanto tale ha valore
positivo. L’aggiunta «in quanto tale» vuole sottolineare il fatto che questi valori
contrastanti ineriscono a queste stesse entità, a prescindere da quale corpo e
quale anima sia in discussione. Platone scredita il corpo per molte ragioni,
includendo la sua instabilità, il suo stato di bisogno, e i suoi desideri «che sono
la causa di guerre, rivoluzioni e battaglie» (66c). Il risultato principale è un

innalzamento dello status dell’anima, o di quello che egli ritiene essere l’identità
essenziale di una persona da un punto di vista mentale o morale. Mentre si
preoccupa di confermare la sua posizione, Platone introduce tale opposizione
estrema tra la parte fisica della natura umana, in cui dominano i sensi, da una
parte e quella intellettuale e spirituale dall’altra. Nessuno, per quanto ne
sappiamo, lo aveva fatto prima di lui, o almeno non con la sua precisione e
maestria. Questa antitesi, buona o cattiva che sia, è il segno piú profondo
dell’influenza che Platone ha esercitato sulla civiltà occidentale.
Il contrasto principale è sviluppato a partire da una intera serie di opposizioni
tra i desideri del filosofo da un lato e i desideri delle persone ordinarie dall’altro.
Le persone ordinarie, si ritiene, sono edoniste in tutto e per tutto: consacrano le
loro vite ai piaceri del cibo, del bere e della carne; bramano ornamenti esteriori
per i loro corpi, come ad esempio vestiti raffinati e gioielli. Il filosofo, al
contrario, cerca di separarsi dal corpo per poter concentrare la propria attenzione
quanto piú possibile sull’anima. Perché fa cosí? La risposta di Platone a una
simile domanda ci porta al cuore della sua concezione di realtà e delle sue idee
circa i mezzi di cui gli esseri umani dispongono per comprendere questa realtà. Il
filosofo cerca di tenere il corpo ai margini perché ritiene che esso sia un ostacolo
alla sua ricerca della verità. Le sensazioni corporee, vista udito e cosí via, sono
ritenute troppo inaccurate e inattendibili per favorire un raggiungimento
qualsiasi della verità; i desideri che il corpo genera, poi, sono causa di ulteriori
distrazioni che allontanano dal pensiero. Socrate esprime questa sua posizione
cosí decisamente intellettualista nelle seguenti parole:
Potrà giungere il piú vicino possibile alla conoscenza chi cercasse di raggiungere ciascun
oggetto il piú possibile con il solo pensiero, senza metterci anche la vista mentre pensa, e
senza tirarsi dietro nessun altro dei sensi insieme al ragionamento, ma si accingesse, piuttosto,
a dare la caccia a ciascuno degli enti servendosi del solo pensiero nella sua purezza, separato
il piú possibile da occhi, orecchi e, per cosí dire, dal corpo intero, in quanto elemento di
disturbo che non permette all’anima di entrare in possesso della verità e della sapienza
(Fedone 65e).
Questa è un’esortazione straordinaria. Altrove, anche in questo stesso
dialogo, Platone riconosce che i sensi del corpo sono indispensabili per
trasmettere informazioni alle nostre menti mentre siamo impegnati nel tentativo
di arrivare a una comprensione non empirica delle verità ultime. Qui Socrate
sembra invece dire che noi staremmo sicuramente meglio, anche nella

condizione di esseri incarnati, senza organi di senso. Naturalmente, siamo di
fronte a un’iperbole, un modo teatralmente esagerato per sottolineare la facoltà
del pensiero astratto e il suo valore.
Nel Gorgia i pericoli della persuasione venivano dalla capacità potenziale
della retorica di corrompere le anime, convincendole dell’idea che il corso
migliore da seguire nella propria vita consistesse nella realizzazione dei desideri
senza preoccuparsi della giustizia o dell’ordine dell’anima. Nel Fedone Platone
trasferisce i pericoli della persuasione al corpo, che esige che i suoi desideri
edonistici siano soddisfatti. I desideri del corpo, in questa interpretazione,
costituiscono inoltre la ragione del disordine sociale e della guerra, a causa della
ricerca di ricchezza come mezzo per soddisfarli. L’influenza negativa del corpo
suggerisce a Platone una risposta al problema del perché gli esseri umani
potrebbero essere attratti dall’ingiustizia – il grande problema del Gorgia, a cui
però il dialogo non era stato capace di fornire una soluzione esplicita. A ogni
buon conto, come avrebbe riconosciuto Plotino, il tema principale di Platone nel
Fedone è intellettuale prima ancora che etico 13. Il filosofo cerca di vivere prima
di tutto nella sua anima e nel suo intelletto cosí da poter massimizzare i mezzi di
cui dispone per comprendere la natura immutabile delle verità ultime. Platone
non spiega in modo esaustivo perché questa sia la motivazione del filosofo. Una
motivazione di questo tipo non si adatta bene con la presentazione di Socrate
come se fosse investito da uno zelo missionario per riformare i valori del popolo
ateniese. Se ci si attiene alla testimonianza del Fedone, la vita contemplativa
della mente costituiva per Platone l’obiettivo finale 14.
Il dualismo estremo del Fedone solleva molte questioni. Inizialmente, al
tempo di Omero, gli autori greci avevano riconosciuto che gli esseri umani sono
fatti di parti: carne, sangue, ossa e membra; altri tipi di parti sono la fonte e la
sede di pensieri, sentimenti e desideri. Essi riconobbero, implicitamente, che il
corpo influenza necessariamente l’intelletto, e l’intelletto il corpo. Se cosí non
fosse, come potrebbero i nostri pensieri e i nostri sentimenti generare le nostre
azioni? Una simile idea della natura umana non era dualistica ma psicosomatica.
Platone, nello scritto che ho appena analizzato, riconosce che il corpo esercita
un’influenza sull’anima; ma invece di spiegare come questo accada, preferisce
pensare che il corpo e l’anima sono infelicemente attaccati durante la nostra vita,
e aggiunge poi che l’anima si trova nella sua condizione migliore quando è una
facoltà puramente intellettuale, separata quanto piú possibile dalla compagnia
del corpo.
Nel capitolo quarto vedremo in che modo Platone abbia modificato questo

modello, affermando che il progetto del filosofo non è tanto raggiungere una
padronanza sul corpo quanto ripristinare il ruolo della ragione all’interno
dell’anima (a cui si attribuiscono diverse facoltà: intellettuale, animosa e
appetitiva). Secondo quest’ultimo modello piú complesso (cui ho fatto cenno
alla fine del primo capitolo), i desideri e i turbamenti che Platone ha imputato
nel Fedone al corpo andranno ormai considerati come caratteristiche della stessa
anima. Invece del dualismo anima/corpo ciò che impegnerà davvero Platone in
questa fase successiva della sua attività di pensiero sarà la distinzione tra
desideri razionali e desideri non razionali.
All’infuori della tradizione platonica, i filosofi dei secoli successivi non
avrebbero accettato la distinzione di anima e corpo come se si trattasse delle due
entità distinte discusse nel Fedone. Per Aristotele il corpo e l’anima
costituiscono due aspetti della stessa cosa, e corrispondono alla forma e alla
materia. Secondo l’opinione di Aristotele, il corpo umano (o, meglio, il corpo
dell’essere vivente) è una struttura complessa che non può essere compresa in
quanto tale senza la presenza del principio che lo rende attivo, vale a dire
l’anima; né l’anima può essere intesa come qualcosa capace di vivere senza un
corpo, perché l’anima è proprio l’essenza di un corpo dotato di organi 15. Per
epicurei e stoici, l’anima è un tipo particolare di struttura fisica presente in un
corpo fatto di carne e sangue. Visto che la stessa anima, secondo costoro, è
fisica, essa può animare il corpo per mezzo delle proprietà fisiche di movimento
e contatto 16.
Questi filosofi successivi non furono tentati dal dualismo metafisico di
Platone; ma le loro teorie valoriali tradiscono una profonda influenza platonica.
Tutti concordano sul fatto che la natura umana dovrebbe essere analizzata nei
termini di una distinzione tra anima e corpo. Concordano inoltre sul fatto che
l’anima è l’aspetto piú importante e piú prezioso della natura umana. Per
Aristotele la vita umana migliore si caratterizza per l’attività virtuosa dell’anima.
Per Epicuro i piaceri dell’anima sono preferibili ai piaceri del corpo. Nello
stoicismo la felicità è l’eccellenza dell’anima. Si potrebbe scrivere tutta la storia
della filosofia greca a partire dalla convinzione della superiorità dell’anima sul
corpo. Questa è l’eredità di Platone.
Suggerimenti bibliografici.
DODDS, ERIC R.
1959
Plato’s Gorgias, Clarendon Press, Oxford.

GAGARIN, MICHAEL e WOODRUFF, PAUL (a cura di)
1995
Early Greek Political Thought from Homer to the Sophists, Cambridge
University Press, Cambridge.
GALLOP, DAVID
1975
Plato’s Phaedo, Clarendon Press, Oxford.
HOLMES, BROOKE
2010
The Symptom and the Subject: The Emergence of the Physical Body in
Ancient Greece, Princeton University Press, Princeton.
IRWIN, TERENCE
1979
Plato’s Gorgias, Clarendon Press, Oxford.
NORTH, HELEN
1966
Sophrosyne: Self-Knowledge and Self-Restraint in Greek Literature,
Cornell University Press, Cornell-Ithaca.
ROBINSON, TIM
1995
Plato’s Psychology, Toronto University Press, Toronto.
WAGNER, ELLEN (a cura di)
2001
Essays on Plato’s Psychology, Lexington Books, Lanham (Md.).

Capitolo quarto
L’anima politicizzata e il governo della ragione
Nel terzo capitolo abbiamo indagato il modo in cui Platone sfrutta la
distinzione tra corpo e anima per sviluppare le sue antitesi: mortale/immortale,
salute 
fisica 
salute 
morale, 
opinioneconoscenza, 
apparenza/realtà,
disordine/armonia, cambiamenti/stabilità. Questi dualismi attraversano tutta la
sua filosofia, ma non per questo dovremmo concludere che Platone era vincolato
a un singolo schema quando si occupava dell’identità umana o della relazione tra
mente e corpo. Le sue riflessioni prendono regolarmente spunto da tali antitesi,
ma i dettagli psicologici e fisiologici sono sempre modellati in funzione del
contesto dialogico. Nel caso del Gorgia quel contesto è la retorica, mentre nel
Fedone è Socrate che si avvicina alla morte con l’aspettativa di una vita
superiore per l’anima disincarnata. Nel dialogo di cui ci occuperemo ora il
contesto sono la politica e il tipo di autorità che meglio si addice alla società
umana.
L’opera in questione è la Repubblica, che viene regolarmente considerata il
capolavoro filosofico e letterario di Platone. Come il Gorgia e il Fedone, la
Repubblica termina con un mito sul destino dell’anima dopo la morte. Ma il
dialogo è molto piú esteso, tanto dal punto di vista della mera lunghezza quanto
per i contenuti concettuali, rispetto a quello delle altre due opere. Oltre alla
politica e all’etica, la Repubblica contiene notevoli discussioni sull’educazione,
la letteratura, l’estetica, la teologia, la metafisica e l’epistemologia. Questa
varietà di argomenti, per quanto ampia, non impedisce all’opera di avere un tema
unitario – che si mantenga il suo titolo usuale o che le si dia quello di Sulla
giustizia con cui pure era conosciuta nell’antichità. Repubblica – in greco
politeia – rinvia a ciò che oggi chiamiamo società o Stato. A un primo livello il
progetto platonico è quello di esaminare, come se le si osservasse dall’esterno, le
condizioni che permettono di organizzare una comunità politica, in modo da
favorire il massimo di benessere per tutti i suoi membri. Da questo punto di vista

la Repubblica discute delle condizioni migliori per governare, raggiungere il
successo economico e garantire la sicurezza.
Ma i cittadini sono esseri umani individuali. In quanto tali, secondo il modo
tipico dell’analisi platonica della natura umana, ciascuno di loro è composto da
un’anima e da un corpo: l’anima sarebbe ciò che, dentro di noi, organizza il
corpo e se ne prende cura. Di conseguenza Platone, nella Repubblica, non
sviluppa la sua riflessione come se si trattasse semplicemente di identificare la
costituzione o forma di governo migliore, intesa come qualcosa di esterno alla
vita e alla coscienza dei suoi cittadini. Al contrario, l’argomento principale del
dialogo si fonda su un’equiparazione tra politica e psicologia, che vengono
intese come due aspetti della stessa indagine. Platone lo fa per la ragione
seguente. Una società ideale deve essere retta dal sistema di governo migliore,
cosí come dal tipo migliore di educazione e pratiche sociali. Se si vuole che il
sistema funzioni in modo efficace e anche giusto, è necessario che esso risulti
compatibile con gli interessi, le richieste e le attitudini delle persone, che
costituiscono le diverse parti viventi dello Stato. L’ordine politico esteriore deve
rispecchiarsi in un ordine psicologico interiore. Per questo le virtú dello Stato
nella sua interezza devono trovare la loro controparte nelle virtú dei singoli
cittadini.
Gli studiosi si chiedono spesso quale sia il tema principale in Platone. La
politica o l’anima? Platone modella il suo Stato utopico sulla base di una teoria
dell’anima, o forse è la teoria della struttura dell’anima e della sua buona
organizzazione che si fonda sull’organizzazione dello Stato ideale? Nella
sequenza degli argomenti, la discussione dello Stato viene per prima, in modo da
porre le basi per la trattazione dell’anima. Dopo che nello Stato sono state
introdotte tre classi distinte, siamo invitati a verificare se una divisione analoga
valga anche per l’anima delle singole persone. E risulta essere proprio cosí. Lo
Stato e l’anima sono strutturalmente simili nella misura in cui ciascuno di loro
ha tre parti distinte; per il bene dell’intero (si tratti dello Stato o dell’anima)
bisogna che tutto sia organizzato in modo che la parte piú adatta a governare stia
al comando, mentre le parti adatte a svolgere un ruolo secondario saranno
incaricate di occuparsi delle funzioni subordinate che gli competono 1.
Per continuare a indagare il problema della priorità analizziamo ora le parti,
dello Stato e dell’anima. Nel caso dello Stato, le tre parti sono i guardiani che
governano, i militari ausiliari che li assistono e i lavoratori che forniscono cibo e
altri servizi pratici. Se si applica questo schema all’anima risulta che le parti
corrispondenti sono quella calcolativa o razionale (logistikon), quella animosa o

coraggiosa (thumoeides) e quella appetitiva (epithumetikon). Quest’ultima parte,
va notato, non è considerata responsabile di tutti i desideri dell’anima, ma solo
degli appetiti elementari per il cibo, il bere e via di seguito. Di per sé essa
corrisponde al ruolo appetitivo che Platone assegna al corpo nel Fedone.
La divisione platonica dell’anima in tre parti non mira soltanto a conseguire
un parallelismo con la struttura tripartita dello Stato, ma si fonda anche su
ragioni indipendenti che riguardano le motivazioni umane. Ci occuperemo di
queste ragioni al momento opportuno. Adesso, invece, conviene richiamare
l’attenzione su qualcosa di piú fondamentale per la teoria psicologica, qualcosa
di cosí ovvio che spesso viene lasciato passare senza un commento alcuno – vale
a dire quella che è la caratteristica condivisa piú importante nell’analogia tra
Stato e anima (lasciando da parte la proprietà comune della divisione tripartita
delle funzioni). Mi riferisco alla distinzione tra una parte che, giustamente,
governa e le parti che, altrettanto giustamente, le sono subordinate. Tutta la
Repubblica nella sua interezza si fonda sul principio che nell’universo, in
politica e nell’anima una cosa, e una cosa soltanto, è veramente qualificata per
una funzione di controllo, per esercitare la sua autorità su tutto il resto. Questa
cosa è la ragione, o il ragionamento, termini che in greco sono espressi per
mezzo del sostantivo logismos, l’aggettivo logistikos e il verbo logizesthai.
Concentriamoci allora su queste due nozioni, l’autorità legittima e la ragione.
La nozione di autorità legittima è palesemente derivata dalla sfera politica.
Quando suggerisce che le anime per funzionare bene hanno bisogno di un
governo interiore, Platone sta applicando la politica all’anima. La nozione di
autorità o comando (arche) presuppone l’idea di superiorità e di subordinazione,
come quando si parla di un corpo che governa su un altro corpo o come nel caso
di un padrone che comanda uno schiavo. Quel che è certo è che Platone, quando
ha delineato le condizioni positive o negative dell’anima, ha fatto tesoro della
sua esperienza politica personale, e questo include anche la sua antipatia per la
democrazia e quella ancora piú forte per la tirannide 2. Ciò che invece la sua
esperienza politica non ha potuto offrirgli è la nozione di ragione o
ragionamento, espresse dal termine logismos e dalle altre parole affini. In realtà,
la caratteristica piú sorprendente nella teoria politica di Platone è l’affermazione
che gli Stati funzionano bene solo quando sono governati razionalmente o, come
dice nella Repubblica, quando sono governati dai filosofi – vale a dire da coloro
che amano sapere, capire e conoscere con precisione. Purtroppo questa
condizione mancava nella politica ateniese del suo tempo, e il processo e la

condanna di Socrate in quanto nemico dello Stato ne era stata la prova piú
flagrante.
Prima di chiederci che cosa Platone intendesse esattamente con ragione e
ragionamento, ritorniamo all’idea ormai familiare secondo cui le anime e i corpi
degli esseri umani intessono, o dovrebbero intessere, tra di loro una relazione di
governante e subordinato. È improbabile che Platone sia stato il primo o il solo
pensatore del suo tempo ad applicare un modello politico alla struttura normativa
degli esseri umani. Come abbiamo visto nel terzo capitolo, Isocrate (all’incirca
nello stesso periodo, in tutta probabilità) aveva detto che la funzione dell’anima
è quella di deliberare su problemi pubblici e personali, mentre è compito del
corpo obbedire a quelle decisioni (Antidosis 180). In modo molto simile, prima
di iniziare a sviluppare l’analogia tra Stato e anima nella Repubblica, Platone
mette in bocca a Socrate un breve ragionamento per mostrare che la funzione
dell’anima è duplice: prima di tutto, governare e deliberare, secondariamente
vivere 3. Per governare e deliberare bene un’anima necessita della giustizia;
analogamente, è l’inferenza di Socrate, essa ha bisogno della giustizia anche per
vivere bene. Per quanto breve, questo argomento svolge una funzione
programmatica nel dialogo, perché connette le nozioni di buon governo, di
giustizia e di vita buona con quella di un’anima che si trova in una buona
condizione. Nel suo breve ragionamento, però, Socrate non unisce
espressamente il buon governo con la ragione e i ragionamenti; neppure Isocrate,
del resto, ha espresso apertamente questo legame quando ha affermato che è
compito dell’anima controllare il corpo per mezzo delle deliberazioni. È
possibile deliberare, vale a dire indagare su cosa sia meglio fare, senza per
questo arrivare necessariamente a decisioni che soddisfino norme di razionalità,
coerenza o precisione nel calcolo. In epoca moderna, negli organi deliberativi,
ideologia ed emozioni normalmente prevalgono su criteri fondati sull’evidenza e
sull’obiettivo di perseguire la felicità piú grande per il numero piú grande di
persone.
È fondamentale insistere sull’importanza della novità dell’associazione
platonica di buon governo e ragione o ragionamenti, in greco logismos e
logizesthai. Come si debba intendere la ragione nella Repubblica verrà spiegato
quando passeremo a leggere i libri centrali, che sembrano portarci molto lontano
dalla politica e dalla psicologia. Là Platone s’immerge nella metafisica e
nell’epistemologia, a partire dall’affermazione secondo cui il bene ideale e
astratto è il primo principio che regge il mondo 4. Capire quel principio, sostiene,
è indispensabile per una comunità che voglia godere della sua parte di bene. Il

bene assoluto diventa dunque il soggetto ultimo d’indagine per i governanti
filosofi, che devono reggere lo Stato secondo il governo della ragione. Come
preparazione, a queste persone viene richiesto di diventare esperte in
matematica. Tralascio i dettagli perché sia chiaro il punto principale: la ragione
per Platone non si riduce al campo della matematica, ma la matematica ci offre
la guida migliore per chiarire cosa egli intenda per ragione. Per Platone buon
governo significa applicazione della ragione, e la ragione implica la capacità di
calcolare correttamente a proposito di cosa sia meglio per una certa cosa, si tratti
dell’anima individuale o dello Stato. Complessivamente, Platone intende la
ragione come matematica nel senso che l’obiettivo della ragione è di raggiungere
una verità e un’esattezza prive di equivoci. Nell’anima, il governo della ragione,
per come Platone lo intende, non procede né in modo probabilistico né secondo
calcoli strumentali di mezzo e fine. Si tratta piuttosto di applicare alla politica
una capacità di misurazione esatta o, meglio, una capacità di stabilire con
esattezza proporzioni armoniche.
Sorprendentemente, la genealogia del concetto politicizzato di razionalità in
Platone non è stata ancora indagata in modo esaustivo. In questa occasione
basterà ricordare che tra i suoi primi antecedenti vanno annoverati gli interessi di
Eraclito per la misura (logos e metron) come strumento esplicativo nella ricerca
filosofica, oppure le armonie matematiche e le proporzioni numeriche attribuite
a Pitagora e ai pitagorici. Al momento della composizione della Repubblica, se
si segue la cronologia convenzionale dei dialoghi, Platone aveva già spiegato
conoscenza e tecnica (techne) nei termini di una guida, come ciò che conferisce
a chi le possiede la capacità di guidare e comandare 5. Molto probabilmente,
questa nozione fu una delle principali eredità del lascito socratico. Ma è
improbabile che Socrate coltivasse quel genere di interessi matematici che
avrebbero condotto alla nozione specificamente matematica del governo della
ragione, inteso nei termini di una capacità di calcolare o misurare ciò che è
meglio per gli Stati e per le anime.
Se la politica debba essere l’arte del possibile o la tecnica che produce il
meglio – queste sono questioni che lascio da parte. Qui i miei obiettivi sono
puramente storici: mostrare di quanta creatività, spirito di innovazione e
immaginazione Platone abbia dato prova quando ha sviluppato il tema della
politicizzazione dell’anima. L’espressione «governo della ragione» non ci
colpisce oggi con la forza e la freschezza che doveva possedere quando Platone
la enunciò. Per noi non si tratta di una formula molto sorprendente; forse è poco
piú di una metafora morta, come schiavitú del desiderio. Per cogliere la sua

importanza nel modello politico di anima elaborato da Platone, dobbiamo
soffermarci sulla politica greca del suo tempo.
Con politica intendo forme di organizzazione sociale espresse in costituzioni
codificate legalmente, con procedure documentate per la distribuzione di
incarichi, per il controllo del potere e per l’amministrazione della giustizia. Al
tempo di Platone dominavano due sistemi in particolare, la democrazia e
l’oligarchia, ma ai Greci era nota anche l’esperienza di un solo uomo al governo,
vuoi per successione ereditaria (monarchia) vuoi attraverso la conquista del
potere (tirannia). Dal momento che il numero degli abitanti delle cittàstato
greche può essere espresso in termini di migliaia e non di milioni, i cittadini
erano coinvolti nella vita politica molto piú di quanto non accada nella gran
parte delle comunità moderne. Un’altra caratteristica della società greca era la
relativa frequenza con cui si verificavano discordie civili (stasis), che potevano
culminare in rivoluzioni e cambiamenti repentini di costituzioni, dalla
democrazia all’oligarchia, o viceversa, o nell’imposizione di una tirannide 6.
Platone ricorre a questi sistemi politici diversi quando spiega in che modo lo
Stato ideale declina da una condizione utopicamente ideale al suo estremo
opposto 7. La sua idea è che il declino politico sarebbe accompagnato da, o
meglio sarebbe il segno esteriore di, un corrispondente declino psicologico nella
struttura delle anime dei cittadini. Invece di essere governate dalla ragione, le
anime degenererebbero progressivamente fino al momento in cui le loro facoltà
peggiori – facoltà non razionali, desideri puramente appetitivi – arrivano a
dominarle completamente. Per capire la politicizzazione dell’anima, dobbiamo
riconoscere che quando Platone invitava al «governo della ragione» non stava
facendo uso di una metafora familiare. Quasi sicuramente stava prendendo
spunto in modo diretto e molto originale dalla sua esperienza politica personale.
Un modo per rendersene conto è quando si nota che in Omero è assente l’uso
di simili modelli politici per descrivere stati mentali. Come ho osservato nel
primo capitolo, Omero ha posto le basi per gran parte della riflessione platonica
circa l’anima e le facoltà mentali. Nel momento esatto in cui Platone inizia a
politicizzare l’anima (Repubblica IV 441b), si cita un verso (Odissea XX 17)
che recita: «ma, comprimendo il petto, rimproverava il cuore». Omero stava
descrivendo da un lato il forte impulso che spinge Odisseo a punire le serve
amanti dei Proci i quali hanno corteggiato Penelope durante la sua assenza, e
dall’altro il modo in cui riesce, dopo una grande battaglia, a resistere a
quell’impulso. Possiamo condividere l’idea di Platone che Omero stia qui
rappresentando un conflitto tra desideri: il desiderio pressante di punire opposto

al desiderio prudente di attendere il momento opportuno. In realtà Omero non
descrive però lo stato mentale di Odisseo come se si trattasse di un conflitto tra
ragione e rabbia, e ancora meno come se si trattasse di una battaglia tra parti
differenti dell’anima. Del resto, Omero non ha delineato questi modelli mentali
sulla base delle nozioni politiche del comandare e dell’essere comandato. Perché
ciò si realizzasse, sarebbe stato necessario avere familiarità con la politica in un
modo in cui a Omero, o comunque all’epica omerica, non era possibile.
Nell’Iliade e nell’Odissea ci sono principi e re, ma governi costituzionali e
forme differenti di organizzazione politica erano ancora di là da venire 8.
Data la potenza della scrittura platonica, è facile trascurare le sue metafore e
considerare i suoi modelli psicologici come se si trattasse di un modo naturale ed
eternamente adatto a descrivere le esperienze mentali. In realtà, il governo della
ragione, cosí come la schiavitú della passione, sono espressioni che dipendono
direttamente dalle realtà sociali di tempi e luoghi precisi, come sempre accade
nel caso del linguaggio metaforico. Che sorgano nuove espressioni per
descrivere la mente è un fenomeno costante, che riflette i cambiamenti
dell’esperienza umana e della vita di ogni giorno. Oggi si ricorre volentieri a
metafore tecnologiche per parlare della mente, ad esempio quando si descrive
qualcuno come svitato, sconnesso, dinamico, troppo carico, sotto pressione.
Culture di epoche precedenti hanno sviluppato metafore religiose o
cosmologiche come diabolico, santo, lunatico, e cosí via. Se c’è una differenza
interessante tra i modelli politici di Platone e simili metafore piú tarde, questa va
ricercata nella prospettiva costantemente normativa di Platone. Voglio dire che
Platone era convinto si desse un solo modo eccellente di vita, un modo oggettivo
che consiste nel comando dell’anima. Tutte le altre sono forme deviate.
Passo ora al problema successivo: il modo in cui Platone stabilisce che
l’anima possiede la ragione tanto come una parte distinta dalle altre quanto come
la parte che è per natura la migliore e la piú atta a governare. Per cogliere
l’importanza del problema basterà ricordare che la razionalità umana, almeno
nella misura in cui sarebbe la causa essenziale del bene, è stata sottoposta a
numerosi attacchi in età moderna. Si pensi al filosofo scozzese David Hume, con
la sua idea che la ragione è e dovrebbe essere la schiava delle passioni; o si pensi
alle battaglie che popoli e Stati continuano a condurre per conquistare pace e
felicità: la fiducia che Platone nutre negli effetti benefici della ragione è qualcosa
che deve essere indagato a fondo, se solo pensiamo che la sua filosofia della
mente e la sua comprensione della natura umana costituiscano una possibilità

reale per noi. Dava forse troppe cose per scontate? Per rispondere a questa sfida,
dobbiamo guardare con grande attenzione al modo in cui egli ha sviluppato la
tesi di un’anima che possiede tre parti, analogamente alla tripartizione tra
guardiani, ausiliari e lavoratori nella città ideale.
La prima mossa del ragionamento è stabilire che l’anima ha almeno due
parti 9. La prova si fonda sull’esperienza comune di desideri in conflitto tra loro.
Una persona, cosí ci viene detto, può volere e non volere la stessa cosa nello
stesso momento e nelle stesse circostanze. Platone ricorre all’esempio di
qualcuno che desidera bere ma allo stesso tempo dice a se stesso di non bere. Il
soggetto di questi due desideri è una singola anima (o, come potremmo dire noi,
una singola persona); ma come può una singola anima provare nello stesso
momento desideri che sono esattamente opposti? La risposta avanzata per
rendere conto del conflitto è che questa stessa anima deve contenere, o deve
consistere di, parti distinte, ognuna delle quali potrebbe volere l’opposto di ciò
che vogliono le altre parti. Secondo tale modello il nostro io è diviso, biforcato.
Si potrebbe dubitare che il ragionamento platonico sia davvero cogente. Si
assume troppo facilmente che facciamo esperienza di desideri in conflitto
reciproco proprio nello stesso momento, senza considerare invece che potremmo
farne esperienza in momenti successivi: in quel caso la persona oscillerebbe
velocemente tra essi senza alcuna perdita di unità. I filosofi stoici avrebbero
proposto questo modello oscillante, concludendo di conseguenza che Platone
aveva sbagliato quando aveva diviso l’anima in parti per rendere conto del
conflitto tra desideri 10. Per gli stoici questi desideri conflittuali rivelano un
carattere debole, razionale solo in modo imperfetto e incapace di assicurare la
guida stabile di un giudizio corretto. A ogni buon conto, in questa sede si tratta
di discutere non la cogenza del ragionamento platonico, ma il modo in cui egli
ha caratterizzato la presunta distinzione tra le parti. Platone suggerisce che il
desiderio di bere, nel caso di quel conflitto, è espressione di impulsi entrambi
irrazionali, o comunque non razionali, è qualcosa che si è prodotto attraverso
«emozioni e disordini»: la parte che resiste a tale impulso è la facoltà razionale o
calcolativa dell’anima (logistikon).
Che cosa, secondo Platone, rende questa facoltà capace di contrapporsi a un
appetito elementare, come può essere appunto il desiderio di bere? L’assunto
evidente, nel contesto dell’esempio scelto, è che resistere a esso è meglio che
indulgervi: possiamo dunque riconoscere alla ragione la capacità di calcolare
cosa è bene per l’anima, o per la persona nella sua interezza, in casi come
questo. Ma il semplice calcolo, potremmo supporre, non sarebbe comunque

sufficiente a controllare un forte appetito, né Platone pretende che si pensi cosí.
Piuttosto che costruire la ragione nei semplici termini della capacità di calcolare
o di calcolare cosa sia meglio, Platone ritiene che ci siano desideri reali anche
della ragione 11. Ciò che permette all’anima di resistere all’appetito della sete è il
fatto che l’anima, mentre prova il desiderio di bere, considera e prova anche
desideri migliori, da cui ricava le sue motivazioni. In questo caso, il desiderio
della ragione è all’opera.
Ciò che è meglio, il ragionamento ci porta a concludere, è il bene dell’anima
nella sua interezza sulla lunga distanza. Il desiderio appetitivo di bere non
coinvolge alcun calcolo o pensiero su cosa sia bene o male. È un semplice
impulso. Nel Fedone questi impulsi sono stati attribuiti al corpo. Ora, con il
modello politico dell’anima, Platone colloca gli appetiti elementari all’interno
dell’anima. Invece di affermare che la vita migliore è quella in cui una persona
riesce a ignorare quanto piú possibile il proprio corpo, ci viene ora proposto il
modello di un’anima che si governa da sé, di un’anima che governa il corpo
governando i suoi impulsi verso i piaceri corporei. L’auto-governo, per come
Platone lo costruisce sulla base del modello politico, implica un elemento che
comanda e un elemento che viene comandato. Questo sé, questa anima platonica,
non è una singola entità, ma una struttura complessa che consiste in diversi
centri motivazionali distinti o in desideri potenzialmente in contrasto: desideri
della ragione da un lato e desideri non razionali dall’altro, quali appunto i nostri
appetiti per il cibo, il bere e il sesso.
Per come Platone la concepisce in questo contesto, la funzione propria della
facoltà razionale dell’anima non è solo la capacità di moderare i desideri non
razionali o di resistere ad appetiti dannosi. Sua funzione propria è anche il
desiderio di governare l’intera anima. Oggi, a un governante o a chi detiene un
incarico pubblico, quando deve fare delle scelte pubbliche, si chiede che deliberi.
In quanto legittima governante dell’anima, la ragione delibera calcolando cosa è
meglio per l’anima, grazie alla sua conoscenza del bene. Ovviamente Platone era
ben consapevole del fatto che la gente usa spesso la ragione per motivazioni
sbagliate. Quel che ho appena presentato è la sua descrizione di un’anima che fa
della ragione la parte governante, in modo diverso da un’anima che fa un uso
improprio della ragione per servire i suoi desideri.
C’è ancora molto da dire circa il modo in cui l’anima dovrebbe mettere in atto
la propria capacità di comando. Per prepararci a discuterne, dobbiamo analizzare
la terza parte dell’anima nel modello politicizzato di Platone. In precedenza mi
sono riferito a questa parte come alla parte animosa o coraggiosa (thumoeides),

notando che è il corrispondente psicologico dei soldati ausiliari nello Stato
ideale. Platone cerca di dimostrare l’esistenza di questa parte dell’anima
sostenendo che la nostra esperienza conscia non implica soltanto il fatto di
ragionare e desiderare – due processi mentali che spesso confliggono perché
vogliono simultaneamente cose completamente opposte – ma anche emozioni
come ad esempio la rabbia. Dal momento che le emozioni non sono né appetiti
elementari (come i desideri per il cibo o per il bere) né calcoli, Platone inferisce
che le anime contengono una parte che è specificamente responsabile per questa
caratteristica affettiva o emotiva della nostra vita mentale.
Chiamando questa parte thumoeides, Platone ha scelto un termine inusuale
nella forma, ma allo stesso tempo molto familiare per un greco. Thumos, come
ho spiegato nel primo capitolo, è la parola preferita da Omero per identificare
quella parte di una persona che è l’agente o la sede di pensieri, desideri,
decisioni ed emozioni. Molto spesso, piuttosto che tracciare distinzioni tra questi
eventi mentali, Omero li attribuisce tutti insieme al thumos di una persona. Come
ho osservato nella precedente spiegazione, in Omero thumos è quanto di piú
vicino ci sia alla nozione di mente a cui i greci delle epoche successive fanno
riferimento quando parlano di psyche. A mo’ di conferma, ecco alcuni esempi
omerici: di qualcuno è detto che ha un thumos duro, di un altro è detto che
pondera un problema nel suo thumos, di un altro ancora che il suo thumos lo
incalza. Al tempo di Platone un uso generico di thumos non era piú in voga. Il
termine era di regola impiegato in modo piú specifico per indicare un’emozione
intensa, e la rabbia in particolare. Allo stesso tempo Platone lo introduce nella
sua divisione tripartita dell’anima, quando immagina una persona che si arrabbia
e si vergogna di se stessa per aver ceduto a un impulso 12.
Platone ha anche voluto che i suoi lettori si ricordassero dell’uso che ne fa
Omero per indicare la mente o l’anima dei suoi eroi. Possiamo esserne certi per
la seguente ragione. Nella Repubblica il declino dello Stato ideale comincia
quando i figli di guardiani perfettamente razionali prendono il posto dei loro
padri. Le anime di questi figli non sono governate dalla ragione. Nel loro caso,
l’elemento che governa è la parte del thumos, il cui dominio fa di costoro delle
persone competitive dominate dal desiderio di onori 13.
Quel termine costituisce un’allusione inequivocabile alla cultura guerriera di
Omero. Glauco, un personaggio dell’Iliade (VI 208), spiega che la motivazione
dell’eroe è quella di «essere sempre il migliore fra gli altri e il piú bravo».
L’onore, cosí come si manifesta nelle battaglie e nelle competizioni, è la
motivazione principale dei guerrieri omerici. Combattere per l’onore è ciò che

mette in moto l’Iliade, quando Agamennone e Achille si scontrano per difendere
il loro status. Nell’Iliade, quando si scatenano conflitti di questo tipo,
difficilmente si ascolta la voce della ragione. Onori e competizioni hanno
continuato a rappresentare aspetti salienti della cultura greca anche al tempo di
Platone, naturalmente. Non intendo sostenere che il suo trattamento della parte
del thumos sia anacronistico. Il punto è un altro: una volta che si sia riconosciuta
la risonanza omerica di questo elemento nella tripartizione, arriviamo ad avere
un’idea piú chiara di cosa Platone stesse cercando quando perorava la causa di
un diverso comando dell’anima. Chi è mosso dal desiderio competitivo di onori
non sa lavorare in gruppo: agisce per se stesso.
C’è un’altra chiara indicazione del fatto che Platone aveva in testa Omero
quando ha identificato con il thumos la parte dell’anima che cerca competizione
e onori. L’immagine piú sorprendente della combinazione delle tre parti in una
singola psyche affiora quando Platone ci invita a pensare a uno scultore che
prepari un modello dell’anima come se fosse una creatura ibrida, fatta di un
uomo, un leone e un «mostro con molte teste», inserita in un corpo con un
aspetto esteriore umano 14. L’uomo corrisponde alla parte razionale dell’anima, il
mostro dalle molte teste è un’immagine della parte appetitiva con i suoi
molteplici appetiti per i piaceri corporei. Il leone è l’immagine scelta da Platone
per la parte del thumos. E questo richiama gli eroi omerici non solo a causa del
desiderio competitivo di onori tipico di questa parte: lo richiama anche perché
Omero associa spesso i suoi eroi a leoni. Ecco, a titolo di esempio, come Omero
descrive il principe troiano Sarpedone mentre avanza contro l’esercito greco:
Mosse come leone nutrito sui monti, che è privo da molto tempo
di carne e il cuore (thumos) superbo lo spinge,
greggi cercando, a entrare in un solido chiuso.
[…] Cosí allora il divino Sarpedone fu spinto dal cuore (thumos)
a balzare contro il muro, a fracassare i ripari (Iliade XII 299-308).
Ci sono circa trenta similitudini con i leoni nell’Iliade. Molte, come quella
appena citata, descrivono le azioni dei leoni/eroi facendo menzione del loro
thumos.
Il ricorso platonico a Omero per rappresentare gli aspetti emozionali
dell’anima getta ulteriore luce sull’enfasi che la Repubblica pone sul governo
della ragione. Come è noto, ai cittadini della città ideale platonica non è
permesso di studiare Omero. La censura della piú grande poesia greca, che stava

per di piú alla base dell’educazione primaria, ha sempre inquietato e disturbato i
lettori di Platone. Due motivi in particolare spingono Platone a bandire il poeta
epico. Prima di tutto le sue divinità, litigiose e spesso immorali; e poi la
vulnerabilità emozionale degli eroi, come quando Achille piange per la morte di
Patroclo. Platone ritiene che un Achille in lacrime costituisca un cattivo modello
per i cittadini della città ideale. Platone non lo dice, ma per noi è facile ricavarlo
come un terzo elemento da usare contro Omero: i suoi personaggi sono trascinati
dal thumos e non guidati dalla ragione.
Il «governo della ragione» di Platone include un’altra nozione non omerica,
quella di armonia. Di nuovo ci troviamo di fronte all’impiego di una potente
metafora per spiegare la mente. Stavolta la metafora è di origine musicale.
Letteralmente, il termine greco harmonia significa «che si accorda insieme». Nel
contesto musicale del suo tempo, questo processo consisteva nell’azione di
accordare le corde di una lira in modo da produrre il tono appropriato o una
melodia. Platone sfrutta tale pratica per spiegare l’idea, a cui era intanto arrivato
grazie al suo modello politicizzato di anima: la convinzione che la virtú della
giustizia presupponga una struttura dell’anima in cui ogni parte svolge la sua
funzione propria senza interferire con le altre parti.
L’uomo giusto disponga bene ciò che gli è realmente proprio, esercitando il potere su di sé,
che significa anche ordine interiore e amicizia con se stesso, e armonizzando le tre parti
esattamente come le tre note dell’armonia, la piú bassa, la piú alta e la media, ed
eventualmente altre intermedie se ne esistono. Legatele tutte insieme, diverrà finalmente uno
da molti che era, moderato e armonico (Repubblica IV 443d).
Nel Gorgia (si veda il terzo capitolo) Platone aveva già opposto l’anima che
si auto-disciplinava a quella che lasciava briglie sciolte a tutti i suoi appetiti. Ma
è il modello politico della Repubblica a spiegare il contrasto in modo piú
completo. Analogamente alla politica, e a molti altri casi in cui la ragione è
costruita come la facoltà che esegue calcoli esatti, anche in questo la nozione di
armonia musicale ha provvisto Platone delle risorse concettuali per sviluppare un
modello di mente che difficilmente era disponibile a Omero.
L’armonia, per di piú, sta alla base dell’ideale platonico di mente in tutta la
Repubblica. L’armonia è una della materie di studio che gli aspiranti guardiani
devono affrontare nel corso della loro preparazione per diventare filosofi
governanti. Numerosi passi sottolineano la connessione tra armonia e razionalità.
«Piaceri e desideri semplici e moderati» implicano la guida del logismos (431b).

Incontriamo qui l’idea quasi matematica di un’anima che trova il proprio
equilibrio nelle sue emozioni, assoggettandole a calcoli appropriati o a
proporzioni. La verità, ci viene chiesto di riconoscere, è simile alla proporzione.
Alla luce di questi passi, il governo della ragione potrebbe essere assimilato a
uno strumento di misurazione o a un parametro di riferimento. Non che si debba
ridurre la ragione a uno strumento o un mezzo. Le parti dell’anima, per come
Platone le costruisce, sono facoltà e stati consapevoli che guardano al di là di se
stesse in direzione degli oggetti che desiderano – siano essi i piaceri dei sensi,
l’onore e la vittoria, o la verità e il bene. Il governo della ragione colloca le due
parti inferiori dell’anima al loro posto, subordinandole alla vita virtuosa
dell’intera anima ma senza reprimerle. Piuttosto la ragione concede loro piaceri e
soddisfacimenti appropriati alle loro rispettive funzioni, a condizione che essa
possa occuparsi dell’intero complesso, in modo da poter insomma garantire il
conseguimento di una vita completamente armoniosa 15.
Il modello politicizzato dell’anima raggiunge un vertice retorico nel
parallelismo tra il declino finale dello Stato in una tirannia e la degenerazione
analoga delle anime individuali (a ogni anima corrispondendo una singola forma
di governo). Dopo che il governo della ragione è stato soppiantato dal comando
del thumos amante dell’onore per creare il sistema politico della timocrazia, la
parte appetitiva dell’anima detronizza a sua volta il thumos. Il desiderio di onore
è rimpiazzato da quel desiderio di ricchezza che costituisce la manifestazione del
comando degli appetiti; la parte razionale e il thumos sono ormai asserviti a
queste motivazioni. Nel momento finale della tirannia, il despota si è liberato di
ogni freno. Non c’è ordine nella sua anima, ma solo una totale anarchia.
L’applicazione della politica all’anima è uno sviluppo, e anche un
perfezionamento filosofico, del dualismo corpo/anima tipico dei dialoghi
giovanili di Platone. Quel dualismo poteva favorire una distinzione tra un
elemento che aveva la precisa funzione di governare (l’anima) e un elemento che
doveva essere governato (il corpo). Questo modello si adattava anche a una
inversione della gerarchia corretta, come appunto accade quando si parla di un
corpo che con i suoi desideri rende schiava l’anima. Il modello dualistico, però,
non spiega chiaramente come due entità metafisiche differenti, un corpo e
un’anima incorporea, possano interagire secondo relazioni causali ed è inoltre
troppo semplicistico per rendere conto della complessità delle nostre esperienze
concrete di vita. Con il modello psicologico politicizzato Platone attribuisce tutte
le esperienze a una singola entità, che possiamo chiamare mente o persona, e
ottiene una spiegazione sottile della coscienza e del carattere. Possiamo discutere

se sia davvero efficace trattare l’anima come se fosse simile a Stati politici e a
forme di governo. Ma l’idea che la nostra mente segua diverse inclinazioni –
ragione, emozione, appetiti – che devono trovare un giusto equilibrio perché si
dia una vita buona è un’intuizione davvero potente, quali che siano i dettagli
della teoria platonica che si ritiene di dover modificare.
Mentre procede nella sua esplorazione delle qualità proprie delle persone in
cui governa la ragione, Platone si volge all’epistemologia e alla metafisica. Lo fa
perché ritiene che la ragione possa esercitare correttamente il suo comando nella
misura in cui dispone di una conoscenza esatta del bene, della verità e della
realtà. Con lo sviluppo di questa analisi, apprendiamo che quanti sono in grado
di governare con la ragione sono di necessità filosofi, individui per i quali la
ragione e i ragionamenti in quanto tali costituiscono l’essenza della vita umana
nella sua forma piú alta. I filosofi re compiono il loro dovere di governare lo
Stato seguendo il governo della ragione; ma ciò che davvero li motiva non è il
desiderio di occupare una carica, bensí l’amore per la verità e il desiderio di
conoscere quelle realtà immutabili che sono rappresentate in modo solo
imperfetto nel mondo fisico. Alla fine della Repubblica l’essenza dell’anima
risulterà essere la filosofia pura – l’amore della sapienza –, lasciando da parte, in
modi che ricordano il Fedone, tutte le funzioni che essa deve svolgere nel
corpo 16.
La focalizzazione platonica sul governo della ragione non era dunque
confinata soltanto alla sfera politica. Platone l’ha estesa alla «vita della mente»,
un’espressione che usiamo per descrivere attività puramente intellettuali o
estetiche. Questo aspetto della sua filosofia trova la descrizione piú vivida nel
Fedro, dove l’anima, descritta come un auriga alato, guida una coppia di cavalli
alati, uno bianco e uno nero 17. L’auriga rappresenta il desiderio razionale
dell’anima. Egli guida il suo carro in alto nel cielo nel tentativo di arrivare al
posto in cui, grazie all’«occhio della mente», potrà cercare di osservare le realtà
ultime – le Idee, che includono l’essenza delle virtú. Questa immagine descrive
la natura anfibia degli esseri umani, come avrebbe detto Plotino (si veda il primo
capitolo). Troviamo, da un lato, un’aspirazione a fare esperienza della forma piú
pura di bellezza, trascendendo un’esistenza legata alla terra. Ma dall’altro c’è
anche il cavallo nero, in cui prendono forma i desideri carnali, che cerca di
trascinare in basso, verso la terra, l’auriga e il cavallo bianco. La psyche cade e
s’incarna in una forma umana.
Questa è un’allegoria davvero potente e suggestiva. Essa rivela la

convinzione platonica che per capire noi stessi o le nostre anime dobbiamo
cominciare a considerare cosa la vita umana possa essere quando è al suo meglio
– e questa è una vita in cui ci identifichiamo con il desiderio della verità e del
bene, e in cui abbiamo l’ambizione (il cavallo bianco) di perseguire tutto ciò
come nostro obiettivo. Noi non siamo fatti per vivere in funzione di un corpo.
Eppure, benché sia metafisicamente distinta da esso, la psyche può diventare
corporea – e tipicamente questo è ciò che accade – invece che identificarsi con la
sua realtà spirituale. Questo accade quando la ragione cede il proprio ruolo al
thumos o ancor peggio all’appetito, come si verifica nel caso estremo dell’anima
del tiranno. Nei suoi miti sull’aldilà Platone mostra quello che accade alle anime
che non sono state capaci di seguire il governo della ragione. Si reincarnano in
forme non umane, animali, in modo conseguente alla degenerazione delle loro
anime mentre vivevano una vita umana.
Dal momento che la psyche ha una struttura complessa (le tre parti che
comprendono la ragione, il thumos e l’appetito) essa si manifesta alla coscienza
con piú di una voce, e le sue molteplici voci possono generare desideri
contrastanti e un sé diviso. Tale condizione, secondo Platone, mette gli esseri
umani di fronte al loro compito principale: decidere con quale voce, o con quale
gerarchia di voci vorranno identificarsi. Nel giudizio di Platone, chi si identifica
con l’appetito o con l’ambizione a spese della ragione e della giustizia sta
sostanzialmente vivendo la vita di un animale (come si ricava dall’immagine
dell’anima composta da una combinazione di uomo, leone e mostro con tante
teste). Dunque non sta vivendo la vita che si confà a una persona. La complessità
della psyche produce diversi sé – in uno spettro di auto-identificazioni che spazia
da quella autenticamente filosofica fino a ciò che non è nient’altro che animale.
Nella Repubblica l’anima è politicizzata perché il problema in discussione è
dove si deve collocare il comando – se ciò che comanda su una comunità o sulla
costituzione interna di un’anima individuale debba trovarsi all’esterno. Nel
Fedro il problema non riguarda la politica ma il desiderio erotico, se esso possa
essere sublimato e trasfigurato nell’amore della bellezza in quanto tale. Per
questo il modello del carro con l’auriga e i due cavalli si adatta a quel dialogo in
un modo che risulterebbe inappropriato nella Repubblica. Nel Fedone, con la
grande rievocazione dell’ultimo giorno di Socrate sulla terra, Platone personifica
l’anima nella sua interezza, a scapito della divisione in parti, in modo da rendere
il contrasto con il corpo il piú vivido possibile. Alla fine del dialogo, infatti,
mentre il corpo di Socrate perde la sua vitalità per effetto della cicuta, la sua

anima si allontana definitivamente da questo contenitore che muore. Il che fa sí
che per i suoi amici diventi impossibile, cosí si esprime, «catturarlo» 18.
In Omero, dove l’identità umana è qualcosa di risolutamente psicosomatico, i
vivi compiono vani tentativi per toccare le anime spettrali. In effetti, non hanno
nulla da toccare, visto che niente della persona reale sopravvive alla morte.
Platone rovescia in modo conseguente il modello omerico di vita umana. Sia
completamente convinto dell’immortalità in senso letterale delle anime
individuali o no, rimane comunque certo che egli non aveva dubbi quanto al
fatto che la vera essenza degli esseri umani fosse mentale e non fisiologica. E il
modello tripartito di anima gli ha messo a disposizione uno strumento
fondamentale per sottolineare questo punto. Durante la vita tutte le tre parti sono
legate insieme; ma se l’immortalità è possibile, riguarderà solo la ragione. Il
thumos (animo) e l’appetito, essenziali quanto si vuole per la nostra vita
incarnata, sono parti irrimediabilmente mortali dell’anima e di conseguenza si
riallacciano alla concezione omerica. Soltanto la ragione può mettere gli uomini
nella condizione di trascendere la loro condizione di esseri mortali, come
apprendiamo da questa memorabile pagina che ci rivela l’idea platonica di
sublime:
Ne segue che in colui il quale si è abbandonato ai desideri e alle ambizioni e si dà grande
pena per cose di questo tipo si ingenerano necessariamente pensieri che sono tutti mortali e
nulla egli trascura per rendersi in ogni modo mortale, per quanto gli sia possibile, perché ha
appunto coltivato questa parte dell’anima; invece, colui il quale si è impegnato nella ricerca
del sapere e in pensieri veri e soprattutto questa parte di sé ha esercitato, è assolutamente
necessario che, quando attinge alla verità, abbia dei pensieri immortali e divini e che, nella
misura in cui alla natura umana è stato dato di partecipare all’immortalità, nulla trascuri e sia
perciò straordinariamente felice (eudaimona), perché coltiva sempre la sua parte divina e
mantiene ben ordinato il demone (daimon) che abita con lui e in lui. In effetti, la cura di ogni
cosa è per ciascuno una sola: attribuire a ogni parte i nutrimenti e i movimenti appropriati. E i
movimenti affini a ciò che vi è in noi di divino sono i pensieri e i movimenti circolari
dell’universo; a questi perciò dobbiamo dedicarci (Timeo 90b-d).
Per Platone il governo della ragione deve svolgere due funzioni. La prima è
quella di governare l’anima incarnata secondo il modello politicizzato, in modo
tale da assicurare una vita socialmente impegnata che sia in armonia con tutti.
Questo è l’uso pratico della ragione. La seconda è spiegata nel passo del Timeo
appena citato. Qui la focalizzazione di Platone è teoretica o scientifica, e la

ragione viene usata vuoi per raggiungere verità o valori astratti, vuoi per
conoscere i primi principî. Da quanto Platone dice altrove, deduciamo con
certezza che egli non pensava che le due funzioni della ragione dovessero, o
potessero, essere tenute separate l’una dall’altra. Ai guardiani che governano
nella Repubblica è richiesto di applicare i risultati della loro educazione
filosofica alla pratica di governo per il benessere dei governati. Essi, del resto,
sono riluttanti a governare; lo fanno solo perché è un dovere sociale e non perché
la politica sia il contesto ottimale per l’esercizio della ragione. Quest’ultimo va
piuttosto rintracciato nel desiderio di conoscere fine a se stesso. Il governo della
ragione in questo senso intellettualista continua a mantenere la carica autoritativa
delle sue funzioni politiche e psicologiche, ma qui la sua sfera di attività è
cognitiva e non pratica. La focalizzazione è sul carattere «divino» di una vita
dedicata alla ricerca pura ed è qualcosa di davvero nuovo quanto a formulazione
e intensità.
Il filosofo antico che ha elaborato questo progetto nel modo piú completo è
Aristotele. In conclusione di questo capitolo converrà dare un’occhiata al modo
in cui ha ereditato e sviluppato le due funzioni platoniche di governo della
ragione.
Per Aristotele il tipo di vita migliore e piú felice è quella secondo l’eccellenza
«contemplativa» 19. Ecco come descrive il suo ideale:
Tanto dunque che questo sia l’intelletto, o qualcos’altro – qualcosa che, ad avviso di tutti,
per natura comanda e dirige ed ha conoscenza delle realtà belle e divine: o perché è in se
stessa divina, o perché è la cosa piú divina di ciò che è in noi – l’attività di questa parte
secondo la virtú che le è propria costituirà la felicità perfetta (Etica nicomachea X 7, 1177a).
La vita contemplativa, continua, è il modo di cui gli esseri umani dispongono
per immortalizzarsi, nella misura in cui questo è per loro possibile. Si tratta di
una allusione inequivocabile al passo del Timeo precedentemente citato, e allo
stesso testo Aristotele si riferisce quando chiama l’intelletto «la facoltà che per
natura comanda e dirige».
Nonostante le sue allusioni a Platone, la precisazione che Aristotele aggiunge
nella descrizione dell’intelletto («o perché è in se stessa divina o perché è la cosa
piú divina di ciò che è in noi») serve anche a distanziarlo dal suo illustre
maestro. In un passo ricco di personificazioni immaginose, Platone aveva
rintracciato le origini dell’anima in una miscela progettata dal divino
Demiurgo 20. Secondo questo modello la razionalità dell’anima dipende,

letteralmente, dalla distribuzione della divinità immortale in un corpo mortale.
Aristotele si tiene alla larga da simili fantasticherie, e propone la vita
contemplativa della mente come l’equivalente virtuale di un’immortalità intesa
alla lettera:
Di conseguenza, se l’intelletto è una cosa divina rispetto all’uomo, anche la vita secondo
l’intelletto sarà divina rispetto alla vita dell’uomo. Non si deve dare ascolto a coloro che
consigliano di porre mente, essendo uomini, a cose umane e non, essendo mortali, a cose
immortali, ma, per quanto è possibile, si deve diventare immortali e compiere ogni cosa in
modo conforme a quella che, tra le cose che sono nell’individuo, è la piú alta. […] E si
converrà che ciascun uomo è questa cosa, se è vero che è l’elemento principale e migliore
(ibid. X 7, 1177b-1178a).
Alcune tradizioni arcaiche facevano degli uomini divinità cadute. Aristotele
non ha nulla a che spartire con simili mitologie. Ma rasenta comunque il
paradosso quando suggerisce che il tipo migliore di vita umana trascende la
condizione umana perché aspira a vivere a un livello divino. Lungi dal
considerare scienza e teologia come campi divergenti, lo scienziato Aristotele
risulta un teologo nella sua forma piú pura: gli oggetti dello studio contemplativo
riguardano il campo del divino. In contesti etici e politici Aristotele tende a
sviluppare una divisione bipartita dell’anima: una parte naturalmente (vale a dire
correttamente) destinata al comando, e una parte non razionale naturalmente
predisposta a essere comandata. La parte destinata al comando è poi identificata
con l’intelletto o il pensiero. Quanto all’altra parte, essa viene descritta come una
combinazione delle parti animosa e appetitiva di Platone. Questa facoltà
dell’anima è non razionale nel senso che non può pensare autonomamente né
può fornire motivazioni alla persona al di là degli impulsi immediati. Ma essa
può maturare un surrogato di razionalità cooperando con l’intelletto, come nel
caso di chi si comporta con moderazione o coraggio; analogamente essa può
resistere alle prescrizioni della ragione spingendo la persona ad agire sulla spinta
delle emozioni immediate, come nel caso di chi manca della capacità di
controllare i propri desideri appetitivi (Etica nicomachea I 13).
Il governo della ragione di cui parla Aristotele ha una chiara provenienza
platonica, ma non politicizza l’anima cosí decisamente come abbiamo visto nella
Repubblica. L’autorità che l’intelletto rivendica per la vita contemplativa e la
funzione della ragione come guida della vita morale si fondano su una
concezione teleologica della natura umana. L’anima che fa di noi degli esseri

umani ha molte proprietà. Fa sí che i nostri corpi crescano, si riproducano, si
muovano, percepiscano in modo adatto alla nostra natura. Ma la nostra
caratteristica essenziale e distintiva, il fondamento che guida i nostri obiettivi e
dà senso alla nostra vita, che si pensi alla vita sociale e politica o a quella della
scienza e dello studio puro, è la razionalità.
Che cosa c’è di tanto importante nella ragione, al punto che la felicità di una
vita e il suo bene dipendono da un corretto esercizio della stessa? Cosa ha a che
fare la divinità con la ragione? In aggiunta alle nozioni aristoteliche, abbiamo già
proposto altre risposte a queste domande: si ripensi all’invito di Eraclito a
conformarci con il ritmo divino del mondo (nel secondo capitolo), o alla
focalizzazione di Socrate sull’anima in quanto distinta dal corpo (nel terzo
capitolo), o alle aspirazioni platoniche a contemplare verità trascendenti (come si
è osservato in questo capitolo). Platone e Aristotele ci hanno lasciato un tesoro
ricchissimo da cui attingere, ma erano ben lontani dall’aver esaurito le idee dei
greci su questi grandi problemi. Il filosofo neoplatonico Plotino, con cui ho
aperto il primo capitolo, ha potuto contribuire con l’idea dell’«anima non
discesa», che ci mantiene in eterna comunione con il divino. Nei cinque secoli
che separano Plotino dai suoi due predecessori, Platone e Aristotele, si
affacciarono sulla scena le nuove scuole ellenistiche, l’epicureismo e lo
stoicismo. Questi filosofi, gli stoici in particolare, come vedremo nel quinto
capitolo, hanno continuato a riflettere sulle connessioni tra felicità, ragione e
divinità: le loro provocazioni offriranno una conclusione appropriata a questo
studio sui modelli greci della mente e del sé.
Suggerimenti bibliografici.
BARNES, JONATHAN et alii
1979
Articles on Aristotle, vol. IV: Psychology and Aesthetics, Duckworth,
London.
BARNEY, RACHEL et alii (a cura di)
2012
Plato and the Divided Self, Cambridge University Press, Cambridge.
BURNYEAT, MYLES
2000
Plato on Why Mathematics is Good for the Soul, in «Proceedings of the
British Academy», CXI, pp. 1-81.
FERRARI, GIOVANNI R. F.
2003
City and Soul in Plato’s Republic, Academia Verlag, Sankt Augustin
[trad. it. Città e anima nella «Repubblica» di Platone, Morcelliana,

Brescia 2011].
FERRARI, GIOVANNI R. F. (a cura di)
2000
Plato. The Republic, trad. di T. Griffith, Cambridge University Press,
Cambridge.
2007
The Cambridge Companion to Plato’s Republic, Cambridge University
Press, Cambridge.
FINE, GAIL (a cura di)
1999
Plato 2: Ethics, Politics, Religion, and the Soul, Oxford University
Press, Oxford.
FREDE, DOROTHEA e REIS BURKHARD (a cura di)
2009
Body and Soul in Ancient Philosophy, De Gruyter, Berlin - New York.
FREDE, MICHAEL
2011
A Free Will: Origins of the Notion in Ancient Thought, a cura di A. A.
Long, University of California Press, Berkeley - Los Angeles.
HOBBS, ANGELA
2000
Plato and the Hero: Courage, Manliness, and the Impersonal Good,
Cambridge University Press, Cambridge.
LONG, ANTHONY A.
2011
Aristotle on «Eudaimonia», «Nous», and Divinity, in MILLER (a cura
di), pp. 92-114.
LORENZ, HENDRIK
2006
The Brute Within: Appetitive Desire in Plato and Aristotle, Oxford
University Press, Oxford.
MILLER, JON (a cura di)
2011
Aristotle’s Nicomachean Ethics: A Critical Guide, Cambridge
University Press, Cambridge.
NIGHTINGALE, ANDREA
2004
Spectacles of Truth in Classical Greek Philosophy. Theoria in Its
Cultural Context, Cambridge University Press, Cambridge.
PRICE, A. W.
1995
Mental Conflict, Routledge, London.

Capitolo quinto
Razionalità, divinità, felicità, autonomia
Secondo Platone la parte intellettuale e calcolativa dell’anima è divina.
Aristotele accorda all’intelletto (nous) umano uno status analogo, altrettanto
elevato. Come intendere questa attribuzione di un carattere divino? Per porre il
problema in modo diverso: secondo le nozioni di divino tipiche della filosofia
greca quale rapporto intercorre tra dio e la ragione, il governo di sé e il
conseguimento della felicità? Come moderni, che si abbiano o meno convinzioni
o appartenenze religiose, è inevitabile che il rinvio alla divinità in un contesto di
psicologia morale risulti sorprendente. Come potrebbe una nozione di divinità,
quale che sia, aiutarci a controllare le nostre passioni e a coltivare la vita della
mente? Le implicazioni e le ramificazioni di una simile domanda nella filosofia
antica sono vaste. Non solo Platone e Aristotele ma anche i filosofi che sono
venuti dopo di loro, in particolare gli stoici, hanno attribuito all’intelletto umano
un’ascendenza e un’essenza divina. Trovare un equilibrio con la divinità che
alberga dentro di noi, cercare di raggiungere una somiglianza con dio,
perfezionare le proprie relazioni familiari e sociali, arrivare a essere indipendenti
dal caso o dalla fortuna – questi grandi problemi convergono tutti insieme nel
progetto etico degli stoici, «vivere secondo natura». Tale espressione indica la
scelta di vita e la disposizione mentale di chi si conforma completamente alle
norme della ragione e, il che è lo stesso, all’obbedienza della divinità. L’altra
grande scuola ellenistica, il Giardino di Epicuro, si è distinta dallo stoicismo
perché ha rifiutato sia l’idea di un creazionismo divino sia l’idea di un interesse
degli dèi per l’umanità. E tuttavia Epicuro ha condiviso con gli stoici la credenza
secondo cui la divinità è il paradigma di beatitudine: una vita autenticamente
felice presuppone una tranquillità che niente può sconvolgere; tanto piú
perfezioneremo la nostra razionalità tanto piú provvederemo gli esseri umani
della capacità di diventare simili agli dèi e sapienti.
Per indagare la dimensione teologica della psicologia morale greca, è
necessario lasciare da parte le connotazioni monoteistiche di un Dio con la

maiuscola, come nel caso dell’essere supremo delle tradizioni giudaica, cristiana
e islamica. I filosofi parlano a volte di dio (theos) al singolare per distinguerlo
dai molti dèi (theoi) venerati dalla religione greca. Platone pone, come abbiamo
visto, un creatore divino del mondo, il Demiurgo; Aristotele pensa a un singolo
intelletto divino, quello che chiama il «primo motore immobile», la causa prima
ed eterna dell’universo; lo stoicismo ricorre al venerato nome di Zeus per
indicare quel potere unitario e vivificante che dà forma e pervade la sostanza
materiale dell’universo. Questi dèi al singolare, però, non escludono che altri
esseri divini possano comparire nell’universo di Platone, di Aristotele o degli
stoici 1. La combinazione di divinità al singolare e al plurale non dovrebbe essere
causa di stupore, se solo si considera che i filosofi greci si sono formati nella
cultura religiosa di cui ci parlano Omero e i tragici: in queste opere appare una
moltitudine di dèi, ma solo uno, Zeus, detiene il potere e l’autorità suprema.
Secondo i filosofi mancavano ragioni fondate per venerare o imitare queste
divinità antropomorfe, viste le loro caratteristiche mitologiche; ma essi non
videro motivo alcuno per limitare l’estensione del divino a un solo essere.
Considerarono piuttosto la divinità, una volta purificata da questi attributi e
storie inaccettabili, come ciò che simbolizzava il miglior tipo possibile di
esistenza, che s’instanziasse in uno o piú esseri, a cui poi venivano conferiti
numerosi poteri, funzioni e competenze 2.
La perfezione è dunque il carattere generale della divinità nel pensiero
filosofico greco. Ma i dettagli della vita divina differiscono in modo molto
marcato tra le diverse scuole principali. Epicuro ha caratterizzato i suoi dèi come
«esseri beati e immortali», che vivono un’esistenza eternamente priva di
turbamenti, disinteressati all’universo in cui abitano gli esseri umani 3. Queste
divinità, che ricordano i felici momenti dell’allegria divina di Omero, hanno
fornito agli epicurei il modello di una vita in comune ideale, piacevole e
tranquilla. Nello stoicismo, per contro, Zeus, la divinità suprema, ricorda Omero
per ragioni molto diverse. Lo Zeus omerico, «padre degli dèi e degli uomini»,
come è spesso chiamato nella poesia epica, prefigura la nozione stoica di una
mente divina che esercita un potere di supervisione sull’intero universo. La
nozione di divinità in queste due filosofie (cosí come in Platone e Aristotele)
condivide una serie di proprietà generali, ma si distingue anche per alcune
caratteristiche specifiche. Conviene partire dalle prime, se vogliamo cercare di
comprendere il ruolo della divinità e della ragione divina nei modelli greci di
mente e di cura di sé.
Ho cominciato il secondo capitolo richiamando l’attenzione sulla distanza che

separa la felicità degli dèi immortali dalle fatiche degli esseri umani mortali. Un
modo per colmare quella distanza era quello di estendere l’aspettativa di una vita
beata nell’aldilà alle anime che l’avevano meritata; ma non c’è bisogno di
ritornare su questo problema adesso. Per quanto attraente potesse essere una
condizione futura, i filosofi estranei alla tradizione platonica non pensarono che
l’aspettativa di una vita nell’aldilà, anche ammettendo che fosse possibile,
potesse migliorare la nostra esistenza di esseri incarnati. Pure i platonici, del
resto, hanno concentrato la loro riflessione etica sul perfezionamento mentale e
morale dell’anima nella sua vita qui e ora. Per ridurre il divario sostanziale tra il
divino e l’umano durante il tempo ordinario della vita, i filosofi sono ricorsi a
una serie di idee che trovano un denominatore comune nel termine eudaimonia.
Intesa alla lettera, la parola eudaimonia indica un favore concesso dagli dèi. Il
termine daimon, che costituisce parte della parola, combina un senso generico di
divinità con la nozione di fato o fortuna. Aggiungendo come prefisso a daimon
l’avverbio eu, che serve a precisare il carattere eccellente di un’attività o di una
condizione, la lingua greca ha elaborato questo termine composto, che esprime
l’idea della miglior vita umana possibile, una condizione rigogliosa di prosperità
e benessere. Per questo eudaimonia è convenzionalmente tradotta in inglese con
happiness e in italiano con felicità. Ma se la felicità si fonda, interamente o per
la gran parte, sul successo e sulle sicurezze materiali, come riteneva la cultura
greca delle origini, in che modo può essere assicurata? La domanda risultava
particolarmente pressante nel contesto antico, perché gli dèi della mitologia
erano notoriamente stravaganti e imprevedibili per le modalità con cui
concedevano o ritiravano i loro favori 4. I filosofi risposero a questa sfida con
l’interiorizzazione 
delle 
condizioni 
necessarie 
per 
il 
conseguimento
dell’eudaimonia. Essi insistettero che «la felicità» non dipendeva né in parte né
interamente da circostanze esterne o dalla buona fortuna, bensí dalle disposizioni
mentali e morali di una persona. Eraclito è arrivato al cuore di una simile idea
nella lapidaria affermazione «per l’uomo il carattere è il suo demone» 5. In altre
parole la felicità è raggiunta non grazie alla buona fortuna o ai doni che vengono
dall’esterno: essa dipende dal modo in cui le persone costruiscono il proprio
destino per mezzo dei loro pensieri, desideri e motivazioni.
L’affermazione classica di tale posizione, a cui gli studiosi moderni hanno
attribuito il nome di eudemonismo, è messa in bocca al Socrate platonico. Si
tratta del passo che ho citato nel terzo capitolo, quando Socrate invita i giudici
del suo processo a rendere le proprie anime quanto piú buone possibile,
coltivando la giustizia e riducendo l’attenzione riservata al benessere corporeo e

ai beni esteriori. Per conferire autorità alle sue parole Socrate invoca
ripetutamente il legame che lo ha unito alla divinità per tutta la sua vita. Nel
passo del Timeo platonico che ho citato nel capitolo quarto, un testo
probabilmente scritto trent’anni piú tardi, Platone sfrutta l’etimologia della
parola eudaimonia quando attribuisce questa condizione a persone che «si
curano con costanza del loro spirito divino»: il termine daimon è usato per
indicare l’intelletto degli esseri umani, vale a dire la loro facoltà razionale, che
Platone ritiene essere il costituente principale dell’anima. Secondo Platone
queste persone godranno di una vita favorita dagli dèi, florida, che si tradurrà in
una felicità mentale. Coltivando le proprie menti e subordinando alla sua guida
le altri parti dell’anima, i filosofi platonici s’impegnano in una forma di
adorazione: onorare i poteri innati della ragione che sono stati loro divinamente
donati.
Possiamo generalizzare la tesi di fondo di Platone e applicarla a tutte le
principali scuole filosofiche. Invocando la divinità nelle loro teorie etiche e
psicologiche, i filosofi greci hanno suggerito che vi è una connessione essenziale
tra la forma di vita migliore che esiste nell’universo – vale a dire la vita divina –
e il tipo di vita migliore che gli uomini possono conseguire, o che possono
comunque sperare di raggiungere. L’attribuzione di un carattere divino alla
mente 
significa 
che 
gli 
esseri 
umani 
sono 
naturalmente 
(e 
non
soprannaturalmente, come potremmo pensare noi moderni) dotati della capacità
di vivere una vita di eccellenza assoluta, felice e appagata. Godere di questa
capacità, poter vivere una simile vita, non implica evidentemente che il
raggiungimento di tale condizione esemplare sia probabile o addirittura
concretamente possibile per la maggior parte di noi. La felicità, cosí come è
concepita, è una condizione molto impegnativa, perché richiede agli esseri
umani non solo di coltivare la loro razionalità, ma anche di riservarle la priorità
su tutto il resto, specialmente sugli impulsi istintivi e sui soddisfacimenti
corporei immediati. Nondimeno, il suo carattere divino mostra che fra tutte la
felicità è l’aspirazione in assoluto piú eccellente. Si eleva cosí la dignità umana
al massimo livello possibile in contrasto con l’umile stato dei mortali a cui dà
tipicamente voce la poesia epica di Omero.
Ho appena usato l’espressione «poteri della ragione». Si tratta di una nozione
molto vicina a quella di «governo della ragione», studiata nel quarto capitolo.
Analizzando la genealogia della psicologia teologica dei filosofi, la nozione di
«potere» (dynamis) richiede particolare attenzione. In ogni cultura la divinità è
concepita come la fonte di azioni particolarmente potenti. Tradizionalmente, e

fondamentalmente, si ritiene che gli dèi siano gli esseri che rendono possibili
eventi rilevanti, eventi che nel bene o nel male rivestono per noi una grande
importanza, ad esempio tempeste o bel tempo. Il potere si accompagna alla
capacità causale. Ora, possiamo dire che la ragione e la razionalità sono poteri
nel senso che esercitano un’efficacia causale, cosí da fare in modo che accadano
delle cose? La risposta, secondo i filosofi greci, è inequivocabilmente positiva,
se soltanto si comprende che «potere» implica tanto la nozione di forza ed
energia quanto quella di teleologia e capacità organizzativa. È questo senso
speciale di potere causale che è all’opera quando in discussione è una ragione
divina buona che persegue dei fini.
Quello che sto dicendo in termini fin troppo astratti è espresso con grande
concretezza, e in modo memorabile, da Platone quando descrive le motivazioni e
le attività del Demiurgo divino. Il Demiurgo è la figura che dà espressione
all’azione creatrice dell’universo 6; andrebbe considerato come un «matematico
applicato» incredibilmente generoso. Il Demiurgo manifesta queste sue qualità
imponendo al caos fisico che preesisteva una struttura geometrica e un
movimento ordinato. Se Platone avesse scritto nel XVII secolo, avrebbe potuto
dire che il suo creatore divino aveva vergato le Leggi di Natura. Platone
attribuisce le azioni cosmologiche del Demiurgo alla sua eccellenza, che si
manifesta nel suo desiderio che «tutte le cose fossero buone e niente brutto, per
quanto questo fosse possibile»; dunque che tutto fosse simile a lui 7. Il Demiurgo
«generò l’ordine a partire dal disordine, considerando che questo è in tutto
migliore di quello». Una componente essenziale dell’azione di creazione e
organizzazione fu l’introduzione dell’intelligenza nel nuovo mondo che era stato
appena ordinato. Il Demiurgo ottenne questo risultato creando un’anima
razionale per il mondo (la cui attività è particolarmente evidente nell’armonia dei
movimenti celesti) e anche creando anime intelligenti individuali che si
incarnano negli esseri umani.
Per descrivere la creazione divina Platone parla di «una storia verosimile [o
ragionevole]». L’espressione suggerisce che non tutti i dettagli, e in particolare
la descrizione del Demiurgo come se fosse una persona, devono essere intesi
come verità letterali. Mi sono soffermato su questo passo perché ci aiuta a capire
il motivo per cui i filosofi greci potevano considerare la ragione non solo come
lo strumento mentale necessario per pianificare e organizzare, ma anche come un
essere supremo vivente di vita propria. Di piú, esso rappresenta l’essenza
profonda del bene in virtú del suo potere di generare e conservare l’ordine, la
struttura e l’armonia.

Tra i primi cosmologi greci che elaborarono teorie sull’origine dell’universo,
chi ha anticipato Platone nel modo piú diretto è stato Anassagora, un
contemporaneo di Socrate autore del primo best seller filosofico 8. Anassagora ha
sviluppato una distinzione tra intelletto (nous) e materia: la materia sarebbe una
massa inerte e indifferenziata, l’intelletto l’entità separata e distinta che genera il
cosmo. L’intelletto cosmico attiva e filtra la massa di materia primordiale,
facendo in modo che essa prenda la forma delle sostanze elementari che stanno
alla base dell’universo fisico. Nonostante uno stile enfatico, le parole superstiti
di Anassagora non attribuiscono esplicitamente all’intelletto cosmico il carattere
della bontà o quello del finalismo e neppure lo presentano come divino. Ma tutte
queste proprietà devono essergli implicitamente riconosciute nella misura in cui
egli considera il nous come il potere creatore dell’universo. Il senso di fondo di
quella parola è precisamente intelligenza e capacità di previsione. Anassagora,
che si guadagnò il soprannome di Mente a causa della sua teoria, aveva posto un
intelletto sovraumano come potere necessario per rendere conto dell’universo
ordinato che noi abitiamo e osserviamo.
Una modellizzazione della mente, come abbiamo visto nel quarto capitolo,
può attingere in modo deciso alle nozioni politiche di comando/comandante e
subordinazione/subordinati o alla distinzione sociale tra padrone e schiavo.
Quello che stiamo ora considerando, con la focalizzazione sulla cosmologia, è
invece una nozione di ragione, o mente, o intelligenza matematica, che
costituirebbe la fonte dell’ordine e della struttura dell’universo fisico. Questo
postulato è un’idea grandiosa, specialmente se la confrontiamo con i racconti
mitologici che riguardano il governo divino, includendo anche la «mente che
vede lontano» di Zeus Olimpio. Non si tratta di un truismo, come se dicessi che
la ragione serve agli esseri umani per portare l’universo entro i limiti della
comprensione scientifica. Piuttosto andrebbe osservato che la fisica è possibile
solo perché l’universo stesso è il prodotto della ragione, cosí come si manifesta
nell’attività efficace di una intelligenza divina che persegue dei fini.
Questo argomento del disegno intelligente ha preso forme differenti nelle
diverse scuole. In Platone e negli stoici, l’universo deve la propria esistenza
all’intervento provvidenziale diretto di un’intelligenza sovrumana. Anche per
Aristotele l’intelletto divino è la causa prima del mondo, ma in modo meno
diretto. Il primo motore non è tanto un creatore divino, quanto un’attività di
pensiero la cui eccellenza si riflette e trasmette per mezzo dell’orientamento
finalistico di tutti gli eventi naturali, soprattutto nel caso della struttura e delle
funzioni degli esseri viventi. L’essenza della felicità aristotelica, che la si

consideri nella sfera contemplativa (pensare con ordine alle questioni teoretiche)
o nella vita sociale (deliberare su come sia meglio organizzare i nostri desideri
conformemente alle virtú pratiche), consiste nell’attività eccellente della facoltà
razionale della nostra anima. E la ragione per Aristotele è nella sua essenza tanto
buona quanto divina. Come egli afferma in modo memorabile quando descrive la
vita del primo motore immobile, il pensiero umano nel momento in cui
raggiunge il suo culmine coincide con l’eterna attività della mente divina 9.
Per gli epicurei il principio di base dell’universo è materia che si muove: non
avevano perciò bisogno di una mente divina che fungesse da principio causale e
creativo del mondo fisico. Per questo essi hanno rifiutato senza esitazioni
l’argomento del disegno intelligente. Ma anche gli epicurei furono comunque
pronti a riconoscere che la ragione è un potere, o meglio è il potere, grazie a cui
gli esseri umani possono organizzare vite ordinate, tranquille e virtuose 10.
Quanto agli dèi epicurei, questi esseri misteriosi indicano il tipo di vita ideale
che gli uomini devono emulare. Essi sono presumibilmente sapienti, perché
senza sapienza non sarebbe per loro possibile procacciarsi i mezzi appropriati
per raggiungere il piacere o per evitare di cadere in desideri che non sarebbe né
naturale né necessario realizzare per essere felici. Di piú, come Cicerone dice in
difesa della filosofia epicurea, perché si dia una felicità divina è necessario che
gli dèi siano virtuosi e razionali 11.
Fino a ora ho discusso una concezione generica di ragione, con l’obiettivo di
mostrare perché i principali pensatori greci l’hanno considerata alla stregua di un
attributo divino, invocandola come la causa piú potente per la felicità umana. Tre
proposizioni fondano questo nesso tra felicità, ragione e divinità: primo, che le
vite divine eccellono sempre e comunqe in virtú della loro razionalità; secondo,
che gli esseri umani dispongono di una dotazione mentale che li rende atti a
emulare l’eccellenza divina; e terzo, che l’equivalente umano dell’intelligenza
divina è la felicità, concepita come uno stato mentale libero da turbamenti e
guidato dalla ragione. Nel resto del capitolo, mi occuperò delle idee sviluppate
dai filosofi stoici in merito a tutto ciò.
Come Platone, Aristotele e Epicuro, gli stoici hanno rintracciato l’eccellenza
umana e la felicità in un tipo di vita guidato coerentemente dalla ragione. Di
nuovo in modo analogo ai loro predecessori, essi considerarono la ragione e la
sua guida come attributi della divinità. Ma la divinità stoica non trascende il
mondo fisico, come accade nel caso delle altre filosofie. Lo Zeus stoico è una
divinità panteistica, che sta all’interno dell’universo e da lí genera il mondo

fisico, pervadendolo e dando forma alla materia 12. Nella sua attività
provvidenziale e creativa, lo Zeus stoico assomiglia da vicino al Demiurgo
platonico. La differenza principale è che l’artigiano divino di Platone non si
sporca le mani, per cosí dire, mentre la controparte stoica è intesa non solo come
un intelletto ma anche come una forza fisica concreta. Nel sistema stoico ogni
sostanza naturale, ogni corpo contiene dentro di sé la divinità come suo principio
causale. Visto che gli atti di Zeus sono razionali, in una prospettiva divina tutto
si conforma alla ragione, che ci si riferisca ai movimenti del cielo, alla struttura
dei minerali, ai principî dei fenomeni botanici o zoologici, o agli attributi fisici e
mentali degli esseri umani.
Nella teoria stoica questa divinità che tutto abbraccia è anche chiamata natura
e causa.
Dal momento che la natura universale è diffusa ovunque, tutto ciò che avviene in qualsiasi
luogo dell’universo o in qualche sua parte sarà conforme a essa e alla sua ragione, senza
soluzione di continuità. Non c’è nulla infatti che al di fuori di essa può opporsi all’economia
dell’universo, né d’altra parte qualcuna delle sue parti potrebbe assumere un atto o uno stato
che siano differenti da quelli della natura universale 13.
Quello che troviamo in questo resoconto, scritto da Crisippo, uno dei primi
stoici, è un’idea di universo come sistema completamente chiuso e determinato.
Si potrebbe allora pensare che questo tipo di sistema, chiuso e determinato,
costituisca il modello di un universo meccanico e privo di vita. Invece i filosofi
stoici ritengono che l’universo pulsi d’intelligenza: qualunque cosa accada
accade per una ragione, o – ancora piú precisamente – per la migliore delle
ragioni. Il fatto che le cose accadano per una ragione, proprio come nel
platonismo e in Aristotele, non significa soltanto che le menti razionali possano
tentare di comprendere perché gli eventi naturali accadano come vediamo che
accadono; significa anche – e questo è molto piú importante in contesti etici e
psicologici – che le menti razionali sono in grado di comprendere e apprezzare
l’universo dal punto di vista dell’universo. Per dirlo in un altro modo, lo
stoicismo presuppone che gli esseri umani possano adottare una prospettiva
decentrata, oggettiva, sugli eventi naturali, includendo quegli eventi che si
scontrano direttamente con noi e con ciò che ci è piú caro. Raggiungiamo questa
prospettiva («vivere in accordo con la natura umana e universale») quando
riconosciamo che niente di ciò che rientra nell’attività umana potrebbe risultare
diversamente da ciò che di fatto accade. Gli eventi naturali che ricadono al di

fuori della sfera umana sono affari degli dèi – i cambiamenti di stagione, ad
esempio, il sorgere e il tramontare del sole, la mortalità delle forme di vita che
vivono sulla terra, il nostro codice genetico, e persino disastri come terremoti e
tsunami. Simili eventi vanno accettati; dobbiamo reagire a essi comprendendo
che essi sono come dovevano essere, nel mondo fisico che l’intelletto divino ha
creato e portato all’essere.
Questa posizione, senza ulteriori spiegazioni, potrebbe dare l’impressione di
indurre al fatalismo, o comunque di diminuire grandemente il significato delle
attività umane. In realtà significa l’esatto contrario. E ciò perché la struttura
deterministica che riguarda il sistema causale divino e gli eventi esterni, ben
lungi dall’escludere l’autonomia e la responsabilità umane, riserva uno spazio
speciale agli uomini grazie alla dottrina stoica secondo cui i nostri intelletti sono
«parti» o «germogli» dell’intelletto divino. Nell’universo stoico, l’azione (da
intendersi come la causalità specifica degli intelletti) è distribuita fra l’intelletto
supremo di Zeus o natura universale, che è assolutamente divina, e la razionalità
derivata delle persone. Il potere del primo è incommensurabile, ma grazie alla
seconda le persone possono in linea di principio adattarsi in modo appropriato a
tutto ciò che impatta direttamente sulle loro vite. Questa audace dottrina riserva
agli esseri umani la possibilità di diventare completamente autonomi, vale a dire
non soggetti ad alcuna autorità che non sia il governo della ragione. Quel
comando è sia soggettivo sia oggettivo perché presuppone una collaborazione fra
il sé individuale e l’assoluto divino.
Per una migliore presentazione della posizione stoica conviene attingere alle
lezioni che il filosofo Epitteto scrisse per i suoi studenti romani. Il tema comune
di questi passi è la natura razionale della mente umana e la sua relazione, o la
sua relazione potenziale, con la divinità. Epitteto preferisce parlare della divinità
cosmica della sua scuola come se si trattasse di una persona, a differenza di
Crisippo che la chiamava natura universale. Egli sottolinea le implicazioni che
questo panteismo provvidenziale ha per l’umanità e per la mente umana in un
discorso che vale la pena di citare per esteso (numerando per comodità le
sezioni):
[1.1] Se le piante e i nostri corpi sono cosí legati al tutto e simpatizzano tra loro, le nostre
menti non lo saranno di piú? E le nostre menti sono cosí legate e avvinte a Dio, come parti e
frammenti di Lui, e Dio non avvertirà ogni loro movimento come un movimento che gli è
proprio e connaturale? [1.2] Vediamo: tu sei in grado di riflettere sull’ordinamento divino e su
ciascuna opera divina, come pure sulle cose umane: nello stesso tempo, puoi essere colpito da

mille oggetti nei tuoi sensi e nella tua intelligenza e, insieme, dare ad alcuni la tua adesione,
ad altri rifiutarla o sospenderla; da tanti e sí svariati oggetti conservi nella mente tua
altrettante rappresentazioni e passi, mosso da queste, alle idee simili agli oggetti che per
primi ti hanno colpito e dai mille oggetti derivi e conservi le arti, l’una presso l’altra, e il
ricordo 14. [1.3] E Dio non sarà capace di osservare ogni cosa e di essere presente dovunque e
avere qualche comunicazione con tutte? […] Egli ha messo vicino a ciascuno anche un
guardiano, il demone (daimon) proprio di ciascuno e ogni uomo ha affidato alla sua
protezione – ed è uno che non dorme e non si lascia ingannare. A quale altro custode migliore
e piú premuroso avrebbe potuto affidare ciascuno di noi? [1.4] In conseguenza, quando
chiudete la porta e fate buio all’interno, ricordate di non dire mai che siete soli: non lo siete, in
realtà, ma c’è Dio nell’interno, e c’è il vostro demone. […] A questo Dio dovreste anche voi
prestare giuramento come i soldati a Cesare. […] [1.5] E qual è il giuramento? Di non
disubbidire, di non accusare né biasimare niente che vi sia stato concesso da Dio, di non fare
né subire contro voglia ciò che è inevitabile. È simile in qualche modo questo giuramento a
quello? Da una parte, i soldati giurano di non porre niente sopra Cesare: voi, dall’altra, di
mettere voi stessi sopra tutte le cose 15.
In questo passo compaiono echi di dottrine monoteistiche a noi familiari,
specialmente laddove si afferma che gli esseri umani sono la preoccupazione
principale di Dio, che sono fatti a sua immagine, e che Dio è onnisciente,
provvidente e al di là di qualunque possibilità di rimprovero. Ma i grandi testi
che fondano tali dottrine monoteistiche tacciono in larga misura circa la
razionalità di Dio. Di piú, sarebbe empio per un credente cristiano, ebreo o
musulmano, presumere che la mente di Dio o i suoi pensieri siano direttamente
accessibili agli esseri umani. Nello stoicismo, invece, si ritiene che la mente di
Zeus possieda le stesse proprietà di base (su cui torneremo piú avanti) possedute
anche da un intelletto umano che abbia raggiunto un livello di perfezione;
semplicemente le possiede a un grado esponenzialmente piú potente. Epitteto
abbellisce questo punto (sezioni 1.1-1.2) usando le nostre menti come
testimonianza e prova dell’immensità della potenza di pensiero del principale dio
stoico, nonché della sua capacità di discernimento. Zeus è allo stesso tempo la
causa e la ragione per cui i fenomeni naturali e biologici si conformano a una
struttura ordinata. I ritmi che regolano i cicli regolari dell’universo offrono una
prova della maestria con cui la razionalità divina opera. Lo stoicismo concorda
perfettamente con Platone e Aristotele su queste teorie cosmologiche.
Dopo di che Epitteto attua uno straordinario cambio di prospettiva, passando
da questo contesto esterno e visibile a una dimensione interna, invisibile e

intensamente personale. L’autore dell’universo, dobbiamo inferire, si trova
dentro di noi non meno di quanto stia all’esterno di noi (1.3). I poteri di Zeus
raggiungono addirittura le menti individuali di ciascuna persona. Questi poteri
hanno conseguenze decisive per noi: non nel senso che costituiscono la nostra
coscienza, ma perché ci provvedono della capacità di sentirci a casa
nell’universo («ricordate di non dire mai che siete soli») anche quando le
circostanze sono avverse, e di comportarci di conseguenza.
Epitteto esprime l’interazione tra il divino e l’umano chiamando la mente uno
«spirito divino» (daimon). Il campo di applicazione di questa parola antica, lo
abbiamo visto, si estende dalla nozione di divinità in generale fino a quella di
fato o fortuna, come emerge nel termine eudaimonia. Platone e Aristotele
avevano anticipato entro certi limiti l’uso di Epitteto (si veda il quarto capitolo),
ma non avevano concepito la mente umana e la sua razionalità come dirette
emanazioni di dio: come parti integranti della ragione universale. La dottrina
stoica riserva agli uomini una posizione speciale nell’universo, sia per quanto
riguarda la loro «parentela» diretta con Zeus in quanto esseri razionali, sia per
quanto riguarda le loro relazioni interpersonali con gli altri uomini e con gli altri
«spiriti divini» 16. Tale dottrina stabilisce inoltre il compito primario a cui gli
esseri umani devono dedicarsi: accordare la parte di ragione di cui dispongono
individualmente e le azioni che ne conseguono con la fonte universale. In
termini concreti, questo compito significa sfruttare nel modo migliore (vale a
dire nel modo piú razionale e piú degno) tutte le situazioni e tutte le circostanze
che non è in nostro potere né produrre né modificare.
Capire cosa gli stoici intendano con ragione significa anche capire la loro
analisi tecnica del sé e della mente. Epitteto compendia questo grande tema nel
suo primo, e programmatico, discorso. Si comincia con una disquisizione della
unicità, quanto a capacità e facoltà, di quello che egli chiama «il potere di
ragionamento» (logike dynamis; Discorsi I 1, 4) e che equivale allo «spirito
divino». Nessun’altra facoltà, afferma, è capace di indagare se stessa e le altre
cose 17. Il campo d’indagine di questa facoltà di ragionamento copre quelli che
noi chiameremmo fatti e valori. Il che significa che essa è lo strumento che ci
serve non soltanto a comprendere e identificare le cose o a discriminare tra vero
e falso, ma anche ad assegnare significato e valore alle cose stesse. Questa
funzione include in particolare la nostra esperienza di come il mondo ci
raggiunge attraverso i nostri sensi e cosa noi decidiamo di fare di questa
esperienza.
Epitteto passa di nuovo alla teologia per tracciare un contrasto tra il potere del

ragionamento, cosí come è stato descritto, il corpo e tutti gli attributi corporei.
La divinità, nella sua benevolenza creativa, ha fatto quanto di meglio ha potuto
per gli esseri umani. Delle creature di carne, ossa e sangue non possono non
essere limitate in quello che fanno come esseri incarnati. I nostri corpi non
avrebbero potuto essere resi invulnerabili e rimanere ancora corpi; né un essere
incarnato potrebbe mai avere il controllo completo sui suoi arti e organi in ogni
circostanza data. Anche la mente, nella dottrina stoica, ha una struttura fisica,
diversamente dall’anima incorporea dei platonici. Eppure, secondo Epitteto,
niente al mondo può impedire alla mente di assentire al vero, dissentire dal falso
e sospendere il giudizio su ciò che essa ritiene incerto (Discorsi I 17, 21-13).
Epitteto immagina la seguente conversazione tra se stesso e Zeus, con Zeus
che parla cosí:
Epitteto, se era possibile, anche il tuo povero corpo, anche le tue povere sostanze avrei
fatto libere, non soggette a impedimento. Ora, invece, non ti sfugga che questo corpo non è
tuo, ma è un po’ di fango mescolato con una certa eleganza. E poiché non ho potuto questo, ti
abbiamo dato una parte di noi, questa facoltà impulsiva e repulsiva, desiderativa e
avversativa, cioè, in una parola, la facoltà che sa usare le rappresentazioni. Se ne prendi cura e
poni in essa i tuoi beni, non incontrerai mai ostacolo, non subirai mai impedimenti, non
gemerai, non biasimerai, non adulerai alcuno (Discorsi I 1, 10-12).
Come suo solito, Epitteto combina psicologia ed etica. Lo scopo di questa
scelta, e piú in generale dell’enfasi sulla facoltà del ragionamento, è far capire ai
suoi studenti il senso della loro identità essenziale di esseri umani in quanto
esseri umani – identità tanto nel senso della loro umanità in generale quanto in
quello della loro personalità individuale. Ricorro ancora alle sue parole, e ne cito
quattro passi:
Dio mi ha raccomandato a me stesso, e la mia volontà morale ha assoggettato a me solo,
mi ha dato le regole per usarne rettamente (Discorsi IV 12, 12).
Dio ti ha dato in mano te stesso e ti dice: «Non avevo un altro piú fidato di te: custodiscimi
costui come vuole la sua natura, riservato, fedele, di alti sensi, senza paura, senza passione,
imperturbato» (Discorsi II 8, 23).
Considera chi sei. Prima di tutto uomo, cioè uno che non possiede niente di piú importante
della volontà morale, ma a lei subordina il resto, e tale persona morale possiede libera da
schiavitú e soggezione. Osserva, dunque, da chi ti distingui per la ragione. Ti distingui dalle
bestie selvagge, ti distingui dalle pecore (Discorsi II 10, 1-2).

Perché non sei carne né peli, ma volontà morale: e se questa sarà bella, sarai bello
(Discorsi III 1, 40).
Epitteto stabilisce una connessione integrale tra la ragione, il sé e la volontà,
che è la mia traduzione di prohairesis. Inoltre, come abbiamo visto, precisa la
sua analisi del «potere di ragionamento» affermando che gli dèi ci hanno
provvisto della capacità di «usare le nostre rappresentazioni mentali». Per capire
nel modo piú chiaro possibile il modello stoico di mente che sta alla base di tali
nozioni conviene ritornare un momento ai predecessori principali degli stoici.
Nella filosofia antica, una modellizzazione della mente prende di norma la
forma di una divisione in «parti» distinte. Abbiamo trattato di questa procedura
nel caso di Platone e Aristotele. Entrambi hanno richiamato l’attenzione sui
desideri della ragione, da un lato, e sugli impulsi, da loro chiamati non razionali
(alogoi), dall’altra. L’esistenza di simili impulsi appariva loro (come potrebbe
apparire a noi) come una conseguenza ovvia della, e una necessità inerente alla,
nostra natura di esseri incarnati, che ci mette sullo stesso piano della vita animale
in generale quanto a bisogno di cibo, riposo e frequentazione dei nostri simili. I
desideri della ragione, invece, ci distinguono dal resto del mondo animale, da cui
la natura o essenza divina è completamente assente. La divinità non appartiene
alla mente nella sua interezza, ma solo al suo aspetto piú alto e distintivamente
umano: la capacità di controllare gli impulsi non razionali, animaleschi, diventa
una delle funzioni piú importanti della mente che vuole godere una vita buona.
I filosofi stoici hanno respinto la divisione della mente in parti razionali e non
razionali. Erano disposti a riconoscere che gli esseri umani si comportano spesso
in modo irrazionale sotto l’influenza di forti emozioni, da loro ritenute giudizi
sbagliati. Gli stoici non negavano che la gente si comporta sempre in maniera
bestiale. Ma sostenevano che un simile comportamento risultasse da un cattivo
uso della ragione. Distinsero nettamente questo tipo di irrazionalità (mancanza di
riflessione o azioni stupide o antisociali) dal comportamento non razionale degli
altri animali. Solo un essere razionale, sostenevano, può comportarsi in modo
irrazionale, vale a dire agire contro i dettami di un ragionamento corretto.
Secondo il modello stoico, la mente umana si compone di molteplici facoltà, ma
queste facoltà sono tutte funzioni della ragione, con il risultato che la mente (a
volte chiamata «la facoltà egemonica dell’anima») è un’unità, diversamente
dalle sue controparti platonica e aristotelica.
Naturalmente gli stoici riconobbero che gli esseri umani costituiscono una

specie di animali, e che questa natura di base si estende non solo alle proprietà
del corpo ma anche a certi attributi mentali. Questi ultimi includono la capacità
di trattare le informazioni dei sensi (phantasia) e rispondere a quelle
informazioni grazie all’impulso (horme) a comportarsi in modo adeguato alle
circostanze esterne. Nel caso di animali non umani, la sequenza causale secondo
schemi di stimolo/risposta veniva intesa come qualcosa di istintivo nel senso che
tali creature erano nate già equipaggiate per vivere nei loro modi specifici. È
interessante osservare, a ogni buon conto, che gli stoici hanno descritto queste
abilità istintive, anche nel caso di animali non umani, come «auto-percezione».
Ma allora gli stoici, potremmo chiedere, come hanno concepito l’intelligenza
dei bambini? La loro risposta è che i bambini sono ancora «non razionali»,
perché la ragione necessita di un certo lasso di tempo e di esperienza per
svilupparsi. Secondo la teoria stoica, all’inizio della nostra vita siamo proprio
come gli altri animali, e come loro trattiamo i dati dei sensi, rispondendovi in
modi appropriati. Ma, in aggiunta a queste facoltà mentali generali di
rappresentazione e consapevolezza (phantasia) e motivazione o impulso
(horme), gli esseri umani sono naturalmente forniti di una terza facoltà, che
(secondo la terminologia latina di Cicerone) è di solito resa in italiano con il
termine assenso. I bambini possiedono un sé rudimentale di cui anche gli altri
animali hanno percezione fin dal momento della nascita; ma in aggiunta, grazie
alla loro facoltà dell’assenso, essi hanno anche la potenzialità di sviluppare un sé
pienamente razionale, che per gli stoici consiste nell’abilità di diventare persone
capaci di riflettere e agire autonomamente. Una volta completato questo
processo, gli esseri umani sono dotati della capacità di raggiungere la loro
identità normativa di spiriti divini.
Abbiamo già incontrato il termine assenso nei passi di Epitteto. Per spiegare
il suo campo di applicazione e le sue funzioni nella psicologia morale degli
stoici, conviene ricordare il loro uso di termini come conoscenza di sé, volontà,
sovranità e capacità di usare le rappresentazioni. Epitteto insegnava oltre
quattrocento anni dopo che Zenone aveva fondato ad Atene, intorno al 300 a.C.,
la scuola stoica. Ricordo questa vicenda, perché è stato proprio Zenone a fare
dell’assenso il contributo piú specifico e originale del modello stoico della mente
e del sé.
Non possediamo il resoconto di Zenone della dottrina, ma la parola greca che
lui ha usato fu quasi certamente un neologismo coniato da lui, synkatathesis.
Questo termine deriva da un verbo, il cui significato di base è quello di
esprimere il proprio voto in favore di qualcosa, appoggiare un’opinione,

allinearsi con (il prefisso della parola significa «con»), o accettare la verità di
una proposizione. In seguito troviamo il verbo attribuito a Socrate da Platone in
contesti in cui Socrate chiede ai suoi interlocutori se condividono o meno il suo
parere 18. Zenone e i filosofi stoici si sono presentati come seguaci di Socrate. La
mia ipotesi è che Zenone ritenesse di poter contare su una forte autorità socratica
quando stabiliva la sua concezione originale della facoltà mentale dell’assenso.
Niente di ciò che Socrate aveva detto era piú conosciuto o piú provocatorio della
sua insistenza sull’«inutilità di una vita vissuta senza essere esaminata» o della
follia di scambiare la propria ignoranza per conoscenza 19. Socrate, secondo
Platone, aveva rivendicato un’autorità divina per queste ingiunzioni. Possiamo
dunque immaginare che già Zenone avesse considerato l’assenso come un dono
degli dèi, proprio come avrebbe poi fatto Epitteto.
Nel passo che segue Cicerone descrive le innovazioni di Zenone con grande
sinteticità:
Zenone introdusse alcune novità a proposito dei sensi, che ritenne essere in stretta
relazione con un certo impulso presentantesi dall’esterno, che egli chiamò phantasia […]; a
queste rappresentazioni che sono apparse ai segni e sono state quasi accolte da essi, egli
aggiunse l’assenso dell’anima, il quale, secondo lui, è posto in noi ed è volontario 20.
Il termine critico che leggiamo è volontario, il cui significato è «che sta in
noi» o «dipendente dalla nostra volontà» o «libero da costrizioni esterne». Come
ho detto prima, gli stoici spiegavano il comportamento degli animali non umani
e quello dei bambini secondo un modello di stimolo/risposta. Cosí, ad esempio,
un ragno ha una rappresentazione sensibile (phantasia) che la sua ragnatela ha
catturato una mosca; e risponde a quella rappresentazione lanciandosi (horme) a
divorare la sua preda. Queste due facoltà, la percezione sensibile e l’impulso, in
concerto con la natura di aracnide propria del ragno, sono sufficienti a rendere
conto del comportamento del ragno. La creatura non ha bisogno di soppesare,
interpretare o esprimere valutazioni sulle sue esperienze visive in modi
congnitivamente elaborati. Per metterla in termini stoici, un ragno non ha
bisogno della volontà o dell’assenso, intesi come la capacità di prendere
decisioni sugli impulsi ricevuti dalle proprie percezioni sensibili.
Questa è precisamente la novità che Zenone ha introdotto con la sua teoria
dell’assenso. Come tutti gli animali noi siamo costantemente sottoposti alle
informazioni dei sensi. Molto piú di ogni altra creatura, presumibilmente, siamo
poi costantemente soggetti a pensieri e rappresentazioni che si generano dentro

di noi. Ciò di cui facciamo esperienza attraverso i nostri sensi dipende dallo stato
del mondo esterno e da come ci relazioniamo a esso. Abbiamo un controllo
molto limitato su qualunque altra cosa si produca nella nostra testa in un singolo
momento. Simili esperienze, molte delle quali sono inevitabilmente segnate da
simpatie e antipatie, arricchiscono la nostra consapevolezza, facendo di noi
recipienti piuttosto che agenti. Ma questa passività è precisamente quello che la
facoltà dell’assenso limita, modifica e trasforma. Le percezioni sensibili e ogni
altro genere di rappresentazioni innescano azioni ed emozioni, ma solo se e
quando assentiamo a esse. Non c’è alcuna connessione automatica o necessaria
tra avere una percezione sensibile o un pensiero di un oggetto desiderabile, e
desiderare e perseguire di fatto quell’oggetto. Analogamente, percezioni o
pensieri di situazioni dolorose o non desiderabili innescano reazioni negative o
di rifiuto solo se e quando accettiamo o decidiamo che qualcosa di realmente
cattivo per noi è in vista.
Quello che a Zenone premeva sottolineare non era, o non era principalmente,
che le azioni umane sono governate da quello che le persone scelgono o
vogliono o desiderano di fare. Una simile affermazione va da sé. Si può
benissimo credere a essa prescindendo dal fatto che uno pensi che gli esseri
umani siano capaci o meno di una autodeterminazione. La mia lettura del
volontarismo di Zenone è che ha fatto dell’assenso autonomo, che possiamo
anche chiamare io, volontà, volizione o personalità (i nomi non contano), il
centro dell’azione. Secondo questa idea, la storia umana non è riducibile a una
congerie di forze sociali, esterne agli individui: dipende piuttosto da quello che
le singole persone fanno di se stesse. Quella dell’assenso autonomo è spesso
stata considerata una dottrina difficile da conciliare con il nesso causale stretto
che lega tutti gli eventi nell’universo stoico 21. Ma in realtà il nesso causale
sarebbe irrimediabilmente rotto o interrotto senza l’attività e la disposizione
dell’assenso. Altrimenti, come potrebbe essere che quello che è stato fatto, come
è stato fatto, era precisamente ed esclusivamente una tua azione o una mia
azione? Gli esseri umani non sarebbero «parte» integrante della causalità divina,
come invece si ritiene che siano, a meno che non si ammetta che essi sono agenti
a pieno diritto. In piú, indipendentemente dallo stoicismo, la natura stessa
dell’azione libera necessita che la mente umana possieda la facoltà dell’assenso
o qualcosa di simile. E questo rimane vero, nel modo in cui facciamo esperienza
e conosciamo noi stessi, prescindendo da qualsivoglia dato biochimico
riguardante il cervello.
Possiamo 
ora 
comprendere 
perché 
Epitteto 
caratterizza 
spesso 
il

comportamento appropriato con l’affermazione «fare un uso corretto delle
rappresentazioni». Sottostante a questa nozione è un vasto apparato di dottrine
etiche stoiche riguardanti ciò che è veramente buono o cattivo per gli esseri
umani e le società, le condizioni per la felicità, i motivi dell’infelicità, e tante
altre questioni che non abbiamo bisogno di indagare in questa occasione.
Epitteto coglie il punto centrale nel momento in cui consiglia a un suo allievo
come modificare le cattive abitudini e dipendenze, resistendo a sensazioni
inizialmente seducenti:
Fa’ che la tua volontà sia appagarti finalmente di te stesso, apparire bello agli sguardi di
Dio: che il tuo desiderio sia di diventare puro, d’accordo con il tuo «io» puro e d’accordo con
Dio. […] In questo modo vincerai la tua rappresentazione (phantasia), e non sarai trascinato
da essa. Per cominciare, non lasciarti stordire dalla rapidità del colpo, ma di’ cosí: «Aspetta
un po’, rappresentazione: lasciami vedere chi sei e qual è il tuo oggetto, lascia che io ti provi».
Dopo questo, non permettere che si svolga, dipingendoti le conseguenze; altrimenti se ne va,
portandoti dove vuole. Piuttosto, in luogo di questa, inducine un’altra bella e nobile, e quella
impura cacciala via (Discorsi II 18, 19-26).
Questo passo, scritto nello stile accattivante tipico di Epitteto, spiega in modo
brillante la centralità dell’assenso nel modello stoico di mente. Esso si riallaccia
anche alle esortazioni di Epitteto che riguardano le presenza della divinità dentro
di noi. Ricordiamo inoltre le parole prima evocate circa la capacità della mente
di monitorare desideri e antipatie. In quel passo Epitteto definisce tale capacità,
annunciata come il dono divino che permette agli esseri umani di avere il
controllo totale su se stessi e le loro esperienze, l’essenza della ragione.
Il volontarismo che Zenone attribuisce all’assenso sottolinea questa dottrina
stoica. Possiamo controllare le situazioni esterne e anche i nostri corpi solo entro
un certo limite. Ciò che va oltre questo limite, almeno in linea di principio, è
l’assenso, o in termini piú familiari, la volontà o la decisione o il proprio
carattere. In quanto individui umani, ciascuno di noi ha una vita che può vivere
solo individualmente. Viviamo questa vita bene o male a seconda di come
impieghiamo le nostre risorse mentali, per l’uso che facciamo delle nostre
percezioni e per le responsabilità che assumiamo nelle nostre azioni. Qui, se non
sbaglio, non c’è frattura tra il modello stoico della mente e la nostra esperienza
fenomenologica.
Per dare enfasi all’autonomia potenziale della mente, i maestri stoici amavano
presentare ai loro allievi esempi molto forti, come la risposta ferma di Socrate di

fronte a una morte ingiusta o il suicidio di Catone come rivendicazione della
libertà contro la tirannia. Ma queste modalità argomentative possono essere
lasciate da parte nel nostro discorso. Piú degli altri filosofi antichi, gli stoici
erano molto attenti alle reazioni incontrollabili degli esseri umani, nonché alle
loro differenze individuali di attitudine e temperamento. Essi si sono concentrati
sulle funzioni dell’assenso e della volontà senza prendere posizione su quello
che le persone dovrebbero fare. Il loro è un invito, piuttosto, ad allargare lo
spettro delle nostre opzioni, da come ci valutiamo a cosa ci aspettiamo.
Possiamo anche considerarlo come un antidoto salutare alle pressioni dei media
e alle misurazioni della felicità secondo criteri esteriori. La divinità della ragione
e la nostra partecipazione a quella divinità potrebbero costituire un’utile
metafora anche per un mondo radicalmente secolarizzato. In fin dei conti, ciò su
cui gli stoici ci invitano a riflettere, almeno nel nostro caso, non è una teologia
datata, ma una metafora illuminante della nostra umanità condivisa e della
dignità potenziale di ogni individuo umano.
Suggerimenti bibliografici.
BOBZIEN, SUSANNE
1998
Determinism and Freedom in Stoic Philosophy, Clarendon Press,
Oxford.
COOPER, JOHN
1999
Reason and Emotion: Essays on Ancient Moral Psychology and Ethical
Theory, Princeton University Press, Princeton.
GERSON, LLOYD G.
1990
God and Greek Philosophy: Studies in the Early History of Natural
Theology, Routledge, London - New York
GRAVER, MARGARETH
2003
Not Even Zeus: A Discussion of A. A. Long, Epictetus: A Stoic and
Socratic Guide to Life, in «Oxford Studies in Ancient Philosophy»,
XXV, pp. 345-62.
INWOOD, BRAD
1985
Ethics and Human Action in Early Stoicism, Oxford Press, Oxford.
LONG, ANTHONY A.
1986
Hellenistic Philosophy: Stoics, Epicureans, Sceptics, seconda ed.,
University of California Press, Berkeley [trad. it.: La filosofia
ellenistica. Stoici, epicurei, scettici, il Mulino, Bologna 1997, seconda

ed].
2002
Epictetus: A Stoic and Socratic Guide to Life, Oxford University Press,
Oxford.
2004
Eudaimonism, Divinity, and Rationality in Greek Ethics, in J. J. Cleary
e G. M. Gurtler (a cura di), Proceeding of the Boston Area Colloquium
in Ancient Philosophy, XIX, Brill, Leiden-Boston, pp. 123-44.
NIGHTINGALE, ANDREA e SEDLEY, DAVID N. (a cura di)
2010
Ancient Models of Mind: Studies in Human and Divine Rationality,
Cambridge University Press, Cambridge.
REYDAMS-SCHILS, GRETCHEN
2005
The Roman Stoics: Self, Responsibility, and Affection, Chicago
University Press, Chicago.
2010
Seneca’s Platonism: The Soul and Its Divine Origin, in NIGHTINGALE e
SEDLEY (a cura di), Ancient Models of Mind: Studies in Human and
Divine Rationality, Cambridge University Press, Cambridge, pp. 196-
215.
SEDLEY, DAVID
2007
Creationism and Its Critics in Antiquity, University of California Press,
Berkeley, soprattutto i capp. IV e VII [trad. it.: Creazionismo. Il dibattito
da Anassagora a Galeno, Roma, Carocci 2011].
SILVERMAN, ALAN
2010
Contemplating Divine Mind, in NIGHTINGALE e SEDLEY (a cura di),
Ancient Models of Mind: Studies in Human and Divine Rationality,
Cambridge University Press, Cambridge, pp. 75-96.

Epilogo
In questo libro ho discusso una serie di modelli del sé nella letteratura e nel
pensiero greco, cominciando con Omero e arrivando fino allo stoicismo. Nel
corso dei secoli abbiamo visto svilupparsi molte idee e diverse questioni
sull’identità umana. Gli esseri umani sono mortali, come presuppone
enfaticamente l’epica omerica, o hanno la possibilità di conseguire l’immortalità,
come Platone spesso sostiene? Quando e perché hanno cominciato a circolare
idee esplicite sulla differenza tra il corpo e l’anima? La mente ha una struttura
complessa? Che cosa ha dato origine alla concezione per cui la vita migliore è
una vita governata dalla ragione, con i desideri e le emozioni subordinate al suo
comando? Che cosa ha significato pensare all’intelletto umano nei termini di una
facoltà divina?
I grandi personaggi di Omero vivono in modo memorabile, pieni di energia e
passione. Possiamo riconoscere molti aspetti di noi stessi nei loro pensieri e nei
loro sentimenti. Ma gli eroi omerici registrano soltanto una frazione del
potenziale umano. All’estremo opposto, ci vengono incontro gli amanti platonici
della ragione, che subordinano i loro appetiti e ambizioni in modo da
concentrarsi sulle verità senza tempo dell’essere perfetto. Anche queste sono
potenzialità umane, ma ancora una volta si tratta soltanto di una frazione. Come
potrebbe essere altrimenti? Come potrebbe una descrizione della mente
abbracciare tutto quello che ci riguarda?
La tradizione stoica è fortemente socratica e platonica quando enfatizza il
governo della ragione e l’ininfluenza del successo materiale per il vero bene
degli uomini. Ma i filosofi stoici rivendicavano il valore del nostro mondo
terreno, in opposizione alle realtà ideali sovrasensibili e all’immortalità
dell’anima di cui aveva parlato Platone. Piuttosto che vagheggiare idee utopiche
o improbabili riforme, la priorità dei pensatori di questa scuola è stata quella di
sfruttare nel modo migliore le circostanze materiali in cui ci si trova, quali che
siano il tempo, il luogo o il posto che ci venga assegnato. Il contributo principale

dello stoicismo rispetto alla questione delle potenzialità umane è l’idea di una
mente in cui autonomia, razionalità, autostima, integrità e filantropia possono
essere pienamente integrate le une con le altre. Ecco come Marco Aurelio,
imperatore di Roma tra il 161 e il 180 d.C., ha formulato questa prescrizione
nelle Meditazioni, un testo rivolto a se stesso, scritto sotto l’influenza di Epitteto.
Alla luce di quanto osservato nelle pagine precedenti, e soprattutto delle
citazioni di Epitteto, non servono ulteriori commenti.
Non stimare mai che possa recarti vantaggio ciò che un giorno ti costringerà a mancare alla
tua fede, a rinunciare alla modestia, a odiare qualcuno, a sospettare, a maledire, a simulare, a
desiderare qualcosa che debba essere nascosto dietro mura o tende. Infatti chi ha preferito il
suo intelletto e il suo demone e il culto della loro virtú, non assume pose da attore tragico, non
geme, non avrà bisogno di essere solo né di essere attorniato da una gran folla; ma, soprattutto
vivrà senza inseguire e senza fuggire nulla. E se poi potrà usufruire per un periodo di tempo
piú lungo o piú breve dell’anima che è avvolta dal corpo, non gliene importa proprio nulla. E
anche se è già venuto il momento di andarsene sarà pronto a farlo cosí come compirebbe una
di quelle azioni che si possono compiere con modestia e dignità, badando solo a questo per
tutta quanta la vita, che la sua mente non concepisca mai nulla che non sia degno di un essere
dotato di intelligenza e fatto per vivere in società 1.

Autori e pensatori antichi
ANASSAGORA (500-427 a.C. circa): filosofo greco nato in Ionia, visse in parte ad Atene dove conobbe
probabilmente Socrate. Una raccolta commentata dei frammenti in inglese si legge in R. McKirahan,
Philosophy before Socrates: An Introduction with Texts and Commentary, Hackett, Indianapolis 2010. Per
la traduzione italiana dei frammenti si è seguito R. Laurenti, Anassagora, in G. Giannantoni (a cura di), I
presocratici, Laterza, Roma 1979.
ARISTOTELE (384-322 a.C.): allievo macedone nell’Accademia platonica e fondatore della scuola
peripatetica ad Atene. Per una traduzione inglese delle sue opere, cfr. J. Barnes (a cura di), The Complete
Works of Aristotle: The Revised Oxford, 2 voll., Princeton University Press, Princeton 1984. Per la
traduzione italiana si è seguito M. Zanatta (a cura di), Aristotele. Etica nicomachea, Rizzoli, Milano 1986;
Aristotele, M. Vegetti e D. Lanza (a cura di), vol. V. Parti degli animali, Laterza, Roma 1973.
AURELIO, MARCO (121-180 d.C.): imperatore romano e autore delle Meditazioni; cfr. C. Gill, Marcus
Aurelius: Meditations, Books 1-6, Oxford University Press, Oxford 2013. Per la traduzione italiana si è
seguito G. Cortassa (a cura di), Marco Aurelio. Scritti, Utet, Torino 1984.
CRISIPPO (280-206 a.C. circa): uno dei piú influenti filosofi stoici, che dall’Asia Minore s’installò ad Atene.
Una traduzione parziale dei frammenti delle sue opere si legge in LS Hellenistic Philosophers. Per una
traduzione italiana, cfr. R. Radice (a cura di), Stoici antichi. Tutti i frammenti secondo la raccolta di Hans
von Arnim, Rusconi, Milano 1998.
CICERONE (106-43 a.C.): oratore romano, uomo politico e filosofo.
EMPEDOCLE (495-435 a.C. circa): filosofo greco nato ad Agrigento in Sicilia. Per una traduzione inglese
commentata dei suoi frammenti, cfr. R. McKirahan, Philosophy before Socrates: An Introduction with Texts
and Commentary, Hackett, Indianapolis 2010. Per la traduzione italiana dei frammenti si è seguito G.
Giannantoni, Empedocle, in Id. (a cura di), I presocratici cit.
EPICURO (341-271 a.C.): ateniese, fondatore della scuola filosofica conosciuta come il Giardino. Una
traduzione dei frammenti delle sue opere si legge in LS Hellenistic Philosophers. Per una traduzione
italiana, cfr. G. Arrighetti, Epicuro. Opere, Einaudi, Torino 1972.
EPITTETO (55-135 d.C. circa): filosofo stoico e pedagogo, nato in Asia Minore. Inizialmente visse a Roma
come schiavo; piú tardi, acquisita la condizione di liberto, insegnò in Grecia. Una traduzione inglese, a cura

di R. Hard, delle sue opere si legge in C. Gill (a cura di), The Discourses of Epictetus, Orion, London 1995.
Per una selezione dei passi piú significativi, cfr. A. A. Long, Epictetus: A Stoic and Socratic Guide to Life,
Oxford University Press, Oxford 2002. Per la traduzione italiana si è seguito R. Laurenti (a cura di),
Epitteto. Le diatribe e i frammenti, Laterza, Roma 1989.
ERACLITO (nato nel 530 a.C. circa): filosofo greco nato a Efeso. Una traduzione commentata dei frammenti
si legge in C. H. Kahn, The Art and Thought of Heraclitus: A New Arrangement and Translation of the
Fragments with Literary and Philosophical Commentary, Cambridge University Press, Cambridge 1979 e
in R. McKirahan, Philosophy before Socrates: An Introduction with Texts and Commentary, Hackett,
Indianapolis 2010. Per la traduzione italiana dei frammenti si è seguito G. Giannantoni, Eraclito, in Id. (a
cura di), I presocratici cit.
ERODOTO (484-420 a.C. circa): storico greco nato in Asia Minore.
ESIODO (700 a.C. circa): poeta greco. Traduzioni inglesi delle sue due opere (Opere e giorni e la Teogonia)
si leggono in M. West, Clarendon Press, Oxford 1983 e S. Lombardo, Hackett, Indianapolis 1993. Per una
traduzione italiana, cfr. A. Ercolano (a cura di), Esiodo. Opere e giorni, Carocci, Roma 2010.
GORGIA (484-376 a.C. circa): retore e sofista nato in Sicilia. Le sue opere sono tradotte in R. McKirahan,
Philosophy before Socrates: An Introduction with Texts and Commentary, Hackett, Indianapolis 2010 e in
M. Gagarin e P. Woodruff (a cura di), Early Greek Political Thought from Homer to the Sophists,
Cambridge University Press, Cambridge 1995. Per la traduzione italiana cfr. M. Bonazzi (a cura di), I
sofisti, Rizzoli, Milano 2007.
ISOCRATE (436-338 a.C. circa): retore ateniese e educatore politico. Le sue opere sono tradotte da G.
Norlin, Cambridge (Mass.) 1928. Per la traduzione si è seguito M. Marzi (a cura di), Isocrate Opere, Utet,
Torino 1991.
LUCREZIO (94-55 a.C. circa): poeta romano e filosofo epicureo. La sua opera è tradotta da R. Latham con la
revisione di J. Goodwin (Londra 1954). Per la traduzione italiana, cfr. L. Canali e G. B. Conte (a cura di),
Lucrezio. La natura delle cose, Rizzoli, Milano 1990.
OMERO (700 a.C. circa): il presunto autore dell’Iliade e dell’Odissea. Utili traduzioni inglesi sono quelle di
R. Lattimore, R. Fagles e S. Lombardo. Per la traduzione italiana si è seguito R. Calzecchi Onesti (a cura
di), Omero. Iliade, Einaudi, Torino 1950, e Omero. Odissea, Einaudi, Torino 1963.
PINDARO (518-438 a.C.): poeta lirico greco. Le sue opere sono tradotte da A. Verity (Oxford 2007). Per la
traduzione italiana si è seguito Pindaro, Le Olimpiche, a cura di B. Gentili, Fondazione Valla, Milano 2013.
PIRRONE (365-270 a.C.): iniziatore greco del movimento che sarebbe stato chiamato in seguito scetticismo;
cfr. LS Hellenistic Philosophers. Per la traduzione italiana, cfr. F. Decleva Caizzi (a cura di), Pirrone.
Testimonianze, Bibliopolis, Napoli 1981.
PITAGORA (nato nel 535 a.C. circa): guida religiosa greca; emigrò da Samo in Ionia alla volta dell’Italia
meridionale dove fondò un culto. Cfr. R. McKirahan, Philosophy before Socrates: An Introduction with

Texts and Commentary, Hackett, Indianapolis 2010.
PLATONE (427-347 a.C.): filosofo ateniese. Una traduzione di riferimento dei suoi dialoghi è J. Cooper (a
cura di), Plato: Complete Works, Hackett, Indianapolis 1997. Per le traduzioni italiane si sono seguite le
seguenti edizioni: Apologia di Socrate - Critone, a cura di B. Centrone e A. Taglia, Einaudi, Torino 2010;
Fedone, a cura di F. Trabattoni e S. Martinelli Tempesta, Einaudi, Torino 2011; Gorgia, a cura di G.
Zanetto, Rizzoli, Milano 1994; Repubblica, a cura di M. Vegetti, Rizzoli, Milano 2006; Timeo, a cura di F.
Fronterotta, Rizzoli, Milano 2003.
PLOTINO (205-270 d.C.): filosofo platonico, nato probabilmente in Egitto. Una traduzione accessibile delle
Enneadi è quella di S. MacKenna, a cura di J. Dillon (Londra 1991). Per la traduzione italiana si è seguito
Enneadi di Plotino, a cura di M. Casaglia, C. Guidelli, A. Linguiti e F. Moriani, Utet, Torino 1997.
PLUTARCO (50-120 d.C. circa): uno dei principali filosofi platonici di età imperiale. Per la traduzione
italiana del trattato Sulla virtú morale, cfr. Plutarco, Consigli agli inquieti. La cura dell’anima, a cura di G.
Giardini, Rizzoli, Milano 2003.
PROTAGORA (metà del V secolo a.C.): sofista greco; cfr. M. Gagarin e P. Woodruff (a cura di), Early Greek
Political Thought from Homer to the Sophists, Cambridge University Press, Cambridge 1995. Per la
traduzione italiana cfr. M. Bonazzi (a cura di), I sofisti cit.
SOCRATE (470-399 a.C.): filosofo ateniese, descritto con abbondanza di dettagli nei dialoghi di Platone.
SOFOCLE (496-406 a.C. circa): poeta tragico ateniese.
TUCIDIDE (455-400 a.C. circa): storico ateniese.
ZENONE DI CIZIO (334-262 a.C.): nato a Cipro, fondò ad Atene la scuola filosofica stoica. Cfr. LS
Hellenistic philosophers.

Indice analitico
I numeri di pagina del presente indice analitico sono riferiti all’edizione cartacea dell’opera. Per trovare le
corrispondenze in questo e-book utilizzare la funzione «cerca» del dispositivo e-reader. Non tutti i termini
potrebbero essere ricercabili.
 
Achille, 14, 18-20, 22, 24, 26, 27, 33, 38, 39, 41, 52, 53, 100, 102.
Ade, 15, 16, 18-20, 38, 39, 42, 44, 50-53, 56, 65, 68.
Agostino Aurelio, santo, 57.
aldilà, vita nell’, 23, 40, 44, 49, 52, 53, 60, 65, 66, 68, 82, 88, 106, 115, 144 n.
analogia:
– del corpo e dell’anima, 68, 75, 76, 77, 80.
– della città e dell’anima, 32, 89-91, 104, 145 n.
Anassagora, 119.
anima, 6-11, 18-24, 26-30, 32, 33, 40, 46, 48, 49, 51, 53, 59, 60, 79, 80, 84, 115:
– autorità sul corpo, 63, 64, 67, 68, 71, 75, 77, 80, 82-84, 86, 87, 90-92, 104, 106, 107, 127.
– bontà della, 67, 87, 98.
– concetto stoico dell’, 64, 127.
– del mondo, 119.
– distinta dal corpo, 63-68, 71-73, 88.
– divisione aristotelica dell’, 110, 111.
– divisione tripartita dell’anima in Platone, 9, 10, 28-32, 90, 97-107.
– Gorgia sull’, 70-74.
– modello che si autogoverna dell’, 98.
– nozioni omeriche dell’, 19, 20, 27, 28.
– salute dell’, 75-78, 80.
– struttura fisica dell’, 20, 86, 127.
– subordinazione del corpo all’, 64, 68, 71, 75, 87, 90, 91.
animali, 30, 45, 49, 55, 61, 101, 105-7, 128-132, 146 n.
animo, 15, 18, 19, 25, 26, 35, 40, 86, 90; vedi anche daimon; thumos.
appetiti, 29, 32, 79, 81, 86, 90, 95, 98, 99, 101, 103, 104, 106, 107, 137.
Aristotele, 4, 10-12, 19, 22, 86, 109-11, 113-15, 120-22, 125, 126, 128, 143 n, 145 n - 147 n:
– aristotelici, 17.
armonia, 60, 80, 81, 93, 102, 103, 119.
askesis, 78.
assenso 124 127 130-35

assenso, 124, 127, 130-35.
atletica, 77, 78.
attrazione erotica, 71, 72, 91, 105, 107.
auto-controllo, 8, 30, 74, 75, 79, 81, 113,
autonomia, 11, 32, 59, 74, 78, 82, 98, 123, 124, 130, 133, 135, 138.
auto-percezione, 130.
azione, 28, 118, 123, 132, 133.
beatitudine, vedi felicità.
bellezza, 9, 37, 70, 71, 77, 102, 106, 107, 128, 133.
Bibbia ebraica, 42, 45, 46.
bontà, 67, 68, 76, 77, 79, 92, 93, 96, 98, 99, 103-6, 111, 118, 119, 129, 138.
cadavere, 15, 18, 38, 41, 58, 59, 61, 65, 146 n.
Campi Elisi, 42, 44, 49, 52, 54.
Cartesio, Renato, vedi Descartes, René.
Catone, Marco Porcio, detto Uticense, 134.
causalità, 118, 121-23, 129, 133.
cervello, 3, 5, 19, 34, 143 n.
Cesare, Gaio Giulio, 124, 125.
Cicerone, Marco Tullio, 121, 130, 131, 146 n.
Clarke, Michael, 28, 35.
coerenza, 67.
comando, 91, 96, 99, 106; vedi anche ragione.
conflitto mentale, 29-31, 95, 97, 99, 106.
conoscenza, 37, 46, 76, 80, 84, 91, 93, 105, 108, 131.
contemplazione, 13, 61, 109, 110, 120, 146 n, 147 n.
corpo, 3, 6, 8, 9, 11, 13-15, 18-25, 27, 28, 31, 33, 37, 38, 40, 48-50, 53, 56, 58, 59, 61, 76, 80, 81, 110, 124,
127:
– distinto dall’anima, 63-68, 71-73, 88.
– Gorgia sul, 70-74.
– nozioni omeriche del, 5-7, 19, 20.
– subordinazione del, 63, 64, 67, 68, 71, 75, 78, 80, 82-87, 91, 92, 104, 107, 116, 124, 127.
– valutazione negativa del, 83.
coscienza, 3, 13, 19, 20, 27, 28, 103, 104, 106, 126, 130.
cosmologia, 32, 60, 118, 119, 122, 125, 126.
creazionismo, 113, 118-22.
Crisippo di Soli, 123, 124.
cristianesimo, 33, 40, 41, 114.
Crono, 43, 52, 55.
cuore, 6, 17, 20, 21, 26, 27, 29-31, 34, 64, 143 n.
daimon, 8, 44, 55-57, 59, 69, 108, 116, 117, 124, 126, 138.
deliberazione, 29, 63, 78, 92, 99, 120.
Demiurgo di Platone, 109, 114, 118, 119, 122.
democrazia, 70, 91, 94.
Descartes, René, 34.
desiderio/desideri, 29, 73, 79, 80, 83-85, 90, 94, 95, 97-99, 103, 104, 106, 110, 116, 120, 132, 134, 138:
– della ragione, 29, 98, 105, 128.
determinismo, 122, 133.
dignità umana, 117, 135.

Dio/dèi, 14, 16, 37, 41-43, 46, 47, 55, 60, 102, 110, 114-16, 118, 121, 143 n:
– assimilazione a, 37, 43, 114.
– dello stoicismo, 122-28.
– di Aristotele, 114, 115, 120.
Diogene Laerzio, 143 n.
divinità, 7, 10, 41, 47, 50, 55, 82, 108-11, 113, 114, 116, 117, 119, 121-23, 126, 127, 129, 134, 135.
doxai, 72, 73, 75, 145 n.
dualismo della mente/anima e del corpo, 6, 7, 9, 13-15, 23, 28, 33, 35, 59, 69, 83-86, 88, 104.
eidolon, 39, 65.
Elena di Sparta/Troia, 9, 42, 44, 47, 70-72.
emozione/emozioni, 5, 24, 26, 27, 29-31, 73, 92, 99-102, 104, 110, 113, 129, 132.
Empedocle, 7, 50, 54-58, 61, 69, 80, 144 n.
Epicuro/epicureismo, 11, 20, 86, 87, 111, 113-15, 121, 147 n.
Epitteto, 11, 124-28, 130, 133, 134, 138, 147 n.
Eracle, 16.
Eraclito, 7, 8, 10, 58-61, 79, 93, 111, 116, 144 n, 145 n.
Erodoto, 73.
Eschilo, 23.
Esiodo, 7, 42-49, 51, 52, 55, 58, 61, 143 n.
etor, 26, 27.
eudaimonia, 108, 115-17, 126, 146 n.
Euripide, 146 n.
evoluzionistica, prospettiva, 4.
felicità, 10, 37, 44, 47-49, 51-53, 57, 68, 79, 81, 87, 92, 96, 108, 109, 111, 113-17, 120, 121, 133, 135.
filosofi governanti, 32, 91, 93, 103, 105, 108.
filosofi opposti alla gente comune, 83-86.
filosofia:
– e morte, 80.
– opposta alla retorica, 68, 82.
– storia della, 4.
forza, vedi potere/poteri.
fuoco, 60.
Giardini, Gino, 146 n.
Gilgamesh, 42, 45.
giustizia, 41, 43, 45-49, 52, 66, 68, 75-77, 80, 84, 92, 94, 102, 106, 116, 145 n.
Gorgia, 9, 66, 68-75, 81, 82, 145 n.
Hegel, Georg Wilhelm Friedrich, 4.
Hume, David, 96.
identità umana, 3, 4, 7, 8, 13, 19, 20, 22, 32, 33, 40, 42, 48, 50, 56, 57, 63, 65, 74, 83, 85, 86, 88, 96, 105,
107, 110, 113, 123, 126-28, 133.
immortalità, 7, 14-16, 23, 24, 33, 37, 38, 41, 43, 46, 49, 51, 54, 57-60, 82, 83, 107-10, 115, 137, 138.
impulsi, 29, 30, 32, 73, 95, 129, 131, 132.
integrità, 138.
intelletto, 14, 20, 43, 64, 85, 86, 109, 110, 113, 117, 119, 120, 125, 137; vedi anche nous.
ira, 18, 29, 43, 95, 99, 100.
irrazionalità, 12, 29, 98, 129.

Isocrate, 63-66, 68, 71, 74, 75, 92, 144 n.
Isole dei Beati, vedi Campi Elisi.
Keaney, John J., 143 n.
kradie, 20, 26, 29-31.
Lamberton, Robert, 143 n.
libertà, 66, 68, 79, 128.
logistikon, facoltà del, 32, 90, 91, 98, 117.
logos, 32, 59, 60, 70, 71, 93, 144 n; vedi anche ragione.
Lucrezio Caro, Tito, 147 n.
Marco Aurelio, imperatore romano (121-180), 138, 147 n.
matematica, 13, 93, 94, 118.
materia, 86, 119, 122.
menos, 25.
mente:
– concetti della, 3-5, 8, 10-12, 16, 17, 19, 21, 25, 28, 34, 35, 38, 61, 64, 73, 104, 120, 124, 126-28, 131,
133, 134.
– distinta dal corpo, 6-9, 21-23, 27-28, 63, 64, 67, 68, 84, 124.
– distinta dalla materia, 119.
– «facoltà egemonica» della, 129.
– modello cardiovascolare della, 5.
– modello stoico della, 129-33.
– parole omeriche per la, 20, 25-28.
– unità della, 129.
– vita della, 113, 117.
Vedi anche dualismo della mente/anima e del corpo.
metafisica, 104, 105.
metafore della mente/anima, 63, 64, 75, 91, 94, 96, 101, 102, 105-7, 109, 137.
mito/miti, 39, 43, 45, 50, 61, 65, 68, 70, 83, 88, 106, 110, 114, 116, 120, 144 n.
moderazione, 66, 80, 99.
monoteismo, 114, 125.
moralità, 41, 44-48, 51, 52, 54, 57, 69, 75-77, 110.
mortalità, 14, 24, 37, 38, 41, 45, 47, 50, 58, 59, 107-9, 115, 117, 143 n.
morte, 7, 8, 14, 15, 18, 19, 23, 24, 37-44, 53, 58-61, 64, 66, 67, 80, 82.
motivazione, 12, 90, 98-100, 105, 118, 130.
natura, vita in accordo con la, 113, 123.
natura umana, vedi identità umana.
Nietzsche, Friedrich Wilhelm, 41.
noos, nous, 20, 43, 73, 113, 119, 143 n.
Odisseo, 14, 16, 18, 22, 29-31, 33, 38, 39, 41, 42, 59, 95, 145 n.
oligarchia, 94.
olismo psicosomatico, 24, 27-31, 107.
ombre, 38, 39, 47, 50, 53, 58, 59, 65, 68.
Omero, 4-8, 14-35, 37-40, 42-44, 47, 49, 50, 52, 53, 57, 58, 64, 65, 68, 73, 78, 85, 95, 100-3, 107, 114, 115,
117, 137, 143 n, 144 n, 145 n:
– olismo psicosomatico di, 27-31, 64, 107.

Vedi anche anima; mente.
onore, amore dell’, 100, 101, 103.
opinioni fallibili, 72, 73, 75.
Orfeo, 49.
orfismo, 49, 144 n.
panteismo, 122, 124.
Parmenide, 145 n.
pathos, 24, 38, 60.
percezione dei sensi, 84, 127, 129, 131, 132.
perfezione, 77, 113, 114, 125.
phantasia, 129-31, 133, 134.
phren, phrenes, 20, 27, 30, 31, 39, 50, 73, 143 n.
piacere, 72, 73, 75, 79, 83, 87, 98, 101, 103, 121.
Pindaro, 7, 8, 50-54, 56-59, 61, 68.
Pirrone, 17.
Pitagora/pitagorici, 17, 49, 54, 55, 58, 69, 80, 93.
Platone, 4, 5, 7-12, 17, 20, 22-24, 28-35, 37, 39, 40, 46, 48, 53, 58, 59, 60, 63, 64, 66-69, 71, 73-111, 113-
15, 117-22, 125, 126, 128, 131, 137, 138, 144 n - 146 n:
– Apologia, 48, 67, 68, 76, 116, 144 n, 147 n.
– Cratilo, 144 n.
– Critone, 75, 76, 80, 145 n.
– Eutidemo, 145 n.
– Fedone, 9, 60, 80, 82-86, 88, 90, 98, 105, 107, 144 n - 146 n.
– Fedro, 105, 106, 144 n - 146 n.
– Gorgia, 66, 68, 69, 74, 77, 80-82, 85, 88, 102, 131, 144 n, 147 n.
– influenza di, 83, 86.
– Protagora, 78, 145 n.
– Repubblica, 10, 31, 88-108, 110, 144 n - 146 n.
– Simposio, 145 n.
– Timeo, 108, 109, 116, 117, 146 n.
Vedi anche anima.
platonismo/platonici, 7, 11, 13, 15, 33, 34, 37, 40, 86, 111, 115, 117, 122, 127.
Plotino, 5, 12-18, 20, 33, 35, 85, 105, 111, 145 n.
Plutarco, 17, 143 n, 146 n.
politica, 10, 32, 63, 66, 70, 88-91, 93-95, 98, 99, 103, 108, 120.
potere/poteri, 9, 37, 41, 66, 68, 71, 72, 81, 94, 115, 118, 119, 121, 123, 125.
prohairesis, 128.
Prometeo, 43, 46.
prosperità, vedi felicità.
Protagora, 78.
Pseudo-Plutarco, 17.
psyche, 7, 8, 14, 15, 18-23, 28, 30, 38, 39, 42, 43, 50-53, 56, 57, 59, 63-65, 67, 70, 73, 76, 100, 101, 105,
106, 143 n.
rabbia, vedi ira.
ragione, 10, 29-33, 66, 90-95, 98, 103, 104, 106, 111, 113, 117-22, 130:
– Aristotele sulla, 109, 110.
– desideri della, 29, 98, 105, 128.
– comando (governo) della, 86, 91-96, 99, 101-9, 118, 124, 137.
t
ll
i
83 84

– opposta alla percezione, 83, 84.
– stoicismo sulla, 114, 121, 122, 124, 126, 128, 134.
Vedi anche logos.
rappresentazioni, 124, 127, 128, 130-34.
razionalità, 10, 12, 30-32, 60, 67, 73, 84, 91-93, 96, 103, 109, 110, 114, 117, 118, 125, 126, 138, 147 n.
respiro, 17, 18, 26-28, 53, 64.
retorica, 9, 66-70, 72, 74, 75, 78, 79, 81, 84, 88.
Rosenmeyer, Thomas G., 144 n.
Ryle, Gilbert, 35.
salute, 76-78, 80.
sangue, 39, 85.
sapienza, 51, 59, 67, 72, 91, 105, 114, 121.
sé, 3-5, 8, 10, 15, 16, 21, 24, 28, 34, 42, 50, 53, 54, 57, 58, 65, 83, 111, 115, 124, 126-28, 130, 134:
– diviso, 30, 97, 98, 106.
– essenzialmente intellettuale, 13, 14, 83, 108.
sensazioni corporee, vedi percezione dei sensi.
Serse, 73, 74.
Sesto Empirico, 145 n.
Snell, Bruno, 22, 23, 35, 144 n.
Socrate, 9, 10, 19, 48, 64-69, 71, 75-81, 84, 85, 92, 93, 111, 116, 119, 131, 144 n:
– processo e morte di, 67, 68, 82, 88, 91, 107, 116, 134, 146 n.
sofisti, 68, 69, 78.
Sofocle, 23, 146 n.
soma, 8, 18, 19, 22, 63, 65, 70, 71, 80, 143 n.
sophrosyne, 145 n.
spirito, vedi animo.
spirito divino, 44, 55, 130; vedi anche daimon; thumos.
stoicismo/stoici, 11, 12, 13, 16, 17, 20, 64, 86, 97, 111, 113-15, 120-35, 137, 138, 146 n.
sublime, nozione platonica del, 107, 108.
synkatathesis, 130.
techne, 93.
teleologia, 110, 111, 118, 120.
Terone, tiranno di Agrigento (488/487-472 a.C.), 51, 52.
thumos, 20, 25-28, 30-32, 38, 43, 50, 53, 73, 99-101:
– come parte dell’anima, 30-32, 90, 99-101, 102, 104, 106, 107, 143 n.
tirannia, 91, 94, 103, 104, 106.
tranquillità, 114, 121, 128.
trasmigrazione delle anime, 49, 50, 54-57, 69, 106.
Tucidide, 73, 145 n.
valore/valori, 18, 63, 64, 71, 83, 84, 86, 108, 126, 127.
vergogna, 29, 100.
verità, 13, 70, 72, 75, 84, 93, 103, 105, 106, 108, 127, 137.
virtú, 48, 51, 67, 77, 78, 87, 89, 103, 105, 121, 145 n.
vita, 8, 13-15, 17-25, 38, 42, 48, 56-59, 61, 65, 76, 80, 92, 107, 109, 115, 138.
volontà, 128, 130-35.
Williams, Bernard, 143 n.

Zeller, Eduard, 4.
Zenone, 130-34, 147 n.
Zeus, 16, 41, 42-45, 52, 65, 114, 120:
– nello stoicismo, 114, 115, 122-27, 147 n.

Note
Introduzione.
1 Die Philosophie der Griechen in ihrer Geschichtlichen Entwicklung. Vi sono state numerose ristampe tra
il 1844 e il 1902. Questa «prospettiva progressista» è stata denunciata in modo eloquente da Bernard
Williams nel primo capitolo del suo libro Vergogna e necessità.
2 In inglese, e anche in italiano, questo «modello» cardiovascolare si è conservato in molti contesti
linguistici. Il «mal di cuore», come sappiamo, è una condizione registrata dal cervello, ma non lo
chiamiamo «mal di testa». Il cuore è la sede dei sentimenti e questo è sufficiente per la nostra comprensione
di noi stessi. Le verità anatomiche non riescono a tenere il passo con le nostre esperienze soggettive.
I. Identità psicosomatiche.
1 Enneade I 1. Il titolo esatto di questo trattato è Su che cosa sia il vivente e chi sia l’uomo.
2 Psychai è la forma plurale di psyche.
3 Odissea XI 74.
4 Plutarco fu uno scrittore prolifico; di conseguenza molte opere gli furono erroneamente attribuite nella
tarda antichità. Questo scritto, normalmente conosciuto sotto il titolo di Vita e poesia di Omero, è stato
edito e tradotto in inglese da J. J. Keaney e R. Lamberton (Atlanta 1996).
5 Cfr. le sezioni 120 e 127 dell’edizione Keaney-Lamberton.
6 Diogene Laerzio, Vite dei filosofi eminenti IX 67.
7 L’etimologia di psyche non è certa, ma la parola è probabilmente derivata da una radice che significa
«respirare», come suggerisce del resto l’uso greco piú antico. Omero non attribuisce la psyche e il soma agli
dèi immortali, confermando in tal modo la connessione dei due termini con la condizione mortale degli
esseri umani. Per contro, egli riferisce tanto agli dèi quanto agli esseri umani i suoi termini «psicologici»
preferiti, da thumos a phrenes e noos. In Esiodo, il poeta quasi contemporaneo di Omero (cfr. cap. II),
psyche può significare «vita» nel senso di un possesso vitale (Opere e giorni 686: «la ricchezza è l’anima
dei comuni mortali») e soma può rinviare a un corpo vivente (ibid. 540).
8 Aristotele descrive il carattere del tipo di persona che chiama megalopsychos in Etica nicomachea IV 3.

9 Il titolo originario dell’opera è Die Entdeckung des Geistes. Studien zur Entstehung des europäischen
Denkens bei den Griechen (prima ed. tedesca, Göttingen 1946). Il libro è conosciuto soprattutto grazie alla
traduzione inglese di T. G. Rosenmeyer dal titolo The Discovery of the Mind: The Greek Origins of
European Thought (Oxford 1953). È disponibile anche una traduzione italiana: La cultura greca e le origini
del pensiero europeo (Einaudi, Torino 1963). Williams 2008 (ed. inglese 1993) critica estesamente Snell.
Discuto la sua critica in Long 2007.
10 Ad esempio Platone, Repubblica IV 440b e 441a; VIII 550b.
11 Platone aveva già citato questo verso e il successivo in Repubblica III 390b.
12 Per una discussione dettagliata di questo punto si rinvia al cap. IV.
13 Cfr. Iliade IX 379 e XVIII 107.
II. Presagi di immortalità.
1 I miti in questione si trovano alla fine del Gorgia, del Fedone e della Repubblica e nella parte centrale del
Fedro.
2 Questi versi esercitarono un’influenza profonda su Platone, che avrebbe attinto da essi per due suoi
dialoghi (Cratilo 397d e Repubblica 469a).
3 Basta semplicemente il mito esiodico dei metalli per smentire la convinzione, un tempo di moda, secondo
cui l’idea di una vita nell’aldilà fosse completamente aliena ai greci nel periodo arcaico.
4 Cinquant’anni fa circa furono ritrovati in una tomba macedone i resti di un papiro contenente un poema
orfico che trattava del destino delle anime dopo la morte in un contesto ritualistico; cfr. Betegh 2004. Le
ricerche su questo testo straordinario sono ancora in corso; ma l’antichità del sistema di credenze di cui esso
conserva memoria è praticamente sicura.
5 Si veda Clarke 1999, pp. 305-12 per una discussione approfondita.
6 I versi frammentari di Empedocle sono interamente tradotti e discussi in Inwood 1992 e McKirahan 2010.
7 L’immortalità intesa nel senso di una vita che dura per sempre è probabilmente esclusa: la cosmologia di
Empedocle è ciclica e oscilla eternamente tra una condizione di perfetta unità e una condizione di pluralità.
8 Gli aforismi frammentari di Eraclito sono resi pienamente accessibili nei libri di Kahn 1979 e McKirahan
2010. Snell 1953 conclude il primo capitolo con un’opportuna contrapposizione tra Omero e Eraclito.
9 Logos nel suo uso greco piú antico copre diversi significati tra cui «misura», «calcolo numerico»,
«proporzione» e «storia». Eraclito lo utilizza tanto in riferimento alla sua descrizione oggettiva del mondo
quanto per indicare le misure e la proporzione che fanno del mondo un kosmos, vale a dire una struttura
ordinata. Discuterò la nozione platonica di ragione, concentrandomi sul logos e gli altri termini affini nel
cap. IV.
III. I corpi, le anime e i rischi della persuasione.

1 Isocrate, Antidosi 180.
2 In questo capitolo i riferimenti a Socrate riguardano il personaggio di Platone che porta quel nome. Non
prendo posizione sull’attendibilità storica delle parole che Platone mette in bocca al personaggio Socrate,
con l’eccezione parziale dell’Apologia, la cui sostanza considero autentica. Si è spesso ritenuto che il
Socrate storico avesse avanzato idee nuove e radicali circa l’anima: cfr. Robinson 1995, pp. 3-4. Sta di
fatto, però, che molto di ciò che Platone attribuisce a Socrate era già nell’aria quando Socrate era ancora
giovane, come si ricava dal materiale discusso nel secondo capitolo.
3 Questo dialogo s’intitola Gorgia.
4 Una traduzione inglese di questo testo si trova in Gagarin-Woodruff 1995, pp. 190-195. Per la traduzione
italiana si segue Bonazzi 2007.
5 Non penso che a questo punto sia mai stata riservata l’attenzione che merita.
6 Si consideri il Gorgia a 483c, dove in difesa di Gorgia parla Callicle. La giustizia naturale «mostra come
sia assolutamente giusto che chi vale di piú abbia piú di chi vale di meno: la diversa capacità deve essere
diversamente ricompensata».
7 Cfr. Sesto Empirico, Contro i matematici VII 73.
8 Gorgia scrisse anche un altro trattato, Sulla natura o sul non essere, in cui si produce in una confutazione
sistematica delle argomentazioni di Parmenide in favore di ciò che esiste ed è assolutamente vero. Cfr.
Gagarin-Woodruff 1995, pp. 204-9. Lo stesso Parmenide aveva messo alla gogna opinioni e giudizi umani
(doxa). Gorgia ha rilanciato, rovesciando contro Parmenide i suoi stessi argomenti.
9 Gagarin-Woodruff 1995, p. 198.
10 Specialmente da parte di Callicle a 484c-486c.
11 Protagora 313a-314b. Questo passo ripete e approfondisce il contrasto del Critone tra salute corporea e
salute morale.
12 La parola tradotta con moderazione è sophrosyne, già attestata in Omero nella sua forma aggettivale.
L’etimologia di sophrosyne è pensare (phron) con sicurezza (sos). La qualità che il termine indica
(moderazione, temperanza, controllo) occupa un posto centrale nei frammenti di Eraclito e in tutti i testi del
pensiero etico greco.
13 Si consideri Plotino, Enneadi I 4, dove quelle etiche vengono considerate virtú «purificatrici», come in
Fedone 69b, che devono preparare l’anima per la visione intellettuale pura.
14 Questa impressione trova conferme importanti in passi di altri dialoghi, quali il Simposio, la Repubblica
e il Fedro.
15 Aristotele, De anima II 1.
16 Cfr. Long-Sedley, The Hellenistic Philosophers, capp. XIV e LIII.
IV. L’anima politicizzata e il governo della ragione.
1 Repubblica IV 428d e 441e. Non affronto la questione, piuttosto problematica e oggetto di accese

discussioni, di stabilire se l’analogia tra la tripartizione della città e quella dell’anima è compatibile con
l’assunto del dialogo secondo cui la maggioranza delle persone manca della capacità razionale di esercitare
in modo adeguato il governo interiore di sé.
2 La Settima lettera attribuita a Platone probabilmente non è autentica, ma il modo in cui esprime la
disillusione di Platone rispetto alla politica ateniese suona assolutamente vero.
3 Repubblica I 353d-e.
4 Ibid. VI 508e e VII 517b.
5 Per un primo trattamento di questo tema da parte di Platone, si vedano Protagora 352b e Eutidemo 281a.
6 Queste vicende reali della politica greca sono brillantemente descritte e analizzate nella Storia della
guerra del Peloponneso di Tucidide.
7 Repubblica VIII.
8 Omero conserva traccia di una forte opposizione all’anarchia, come quando Odisseo rimprovera il
popolano Tersite per aver parlato in modo inopportuno, cfr. Iliade II 246 sgg. Ma questo è comunque un
giudizio che riflette i valori aristocratici degli eroi; non è un giudizio politico inteso nel senso di qualcosa
che riguarda il bene comune del gruppo.
9 Repubblica IV 437b.
10 «Alcuni [vale a dire gli stoici] poi affermano che la passione non è cosa diversa dalla ragione e che tra le
due non vi è differenza o contrasto, ma che vi è una spinta dell’una, che è la ragione, verso ambedue, spinta
che ci sfugge per la prontezza e la celerità del cambiamento», Plutarco, La virtú morale, 446f, trad. di G.
Giardini; cfr. LS Hellenistic Philosophers 65G.
11 Questa affermazione è spiegata in modo eccellente da M. Frede 2011, pp. 20-21.
12 Repubblica IV 440e.
13 Ibid. VIII 550b.
14 Ibid. IX 588d.
15 Ibid. IX 586d-e.
16 Ibid. X 611e.
17 Fedro 246a.
18 Fedone 115c1. L’identificazione che Socrate propone di se stesso con l’anima che sta per lasciare il
corpo è l’esatto contrario della nozione omerica per cui il cadavere è il centro dell’identità di un essere
umano morto.
19 «Contemplativo», la traduzione convenzionale per theoretikos, non ha nulla a che fare con la
meditazione cosí come è intesa nei rituali religiosi. Per Aristotele quello che costituisce il valore supremo è
la comprensione scientifica fine a se stessa, o quello che noi chiamiamo «puro» quando parliamo di
«matematica pura» opposta a «matematica applicata».
20 Timeo 41b.
V. Razionalità, divinità, felicità, autonomia.

1 In tutte e tre queste filosofie i corpi celesti sono considerati divini in conseguenza della loro longevità e
dei loro movimenti armonici.
2 Si può applicare il carattere divino persino a cose inanimate. In tal senso Platone chiama le idee – questi
paradigmi perfetti, immutabili ed eterni della giustizia, della bellezza e via di seguito – divine.
3 Per maggiori dettagli si consultino i testi raccolti in LS Hellenistic Philosophers, cap. XXIII.
4 Aristotele ha acutamente individuato il cuore della tragedia greca in rovesci di fortuna catastrofici come
quelli esemplificati dalle vicende di Edipo. Nella tragedia di Sofocle, l’Edipo re, il coro, dopo aver assistito
al crollo di Edipo si chiede se gli esseri umani possano ambire a niente piú che un’«apparenza» di una
eudaimonia transitoria. Questo pessimismo ha dato origine all’idea che nessuno dovrebbe essere
considerato felice prima della morte.
5 Fr. B119 D.-K.; cfr. McKirahan 2010, testo 10.121, 124. Un altro verso frammentario, proveniente da una
tragedia perduta di Euripide e citato nelle Disputazioni tusculane di Cicerone (I 65), suona: «l’anima è cosa
divina, io dico: anzi, un dio, come arriva ad affermare Euripide».
6 Timeo 30a sgg.
7 Ci sono affinità evidenti con il primo capitolo della Genesi, dove alla fine di ogni giorno Dio passa in
rassegna le sue creazioni e vede che sono buone.
8 Per quanto riguarda un commento delle testimonianze, cfr. McKirahan 2010, cap. XIII.
9 Metafisica XII 1072b15. Nell’opera Sulle parti degli animali (686a26) Aristotele scrive che l’uomo «è
l’unico degli animali ad avere posizione eretta, giacché la sua natura e la sua essenza sono divine, e la
funzione di ciò che è massimamente divino consiste nel pensiero e nell’intelligenza».
10 Lucrezio, nella sua grande epica epicurea, La natura delle cose, si appella costantemente alla ragione,
considerandola come l’antidoto per le ansietà e per le superstizioni degli uomini, nonché come la fonte della
filosofia liberatoria e salvifica di Epicuro.
11 LS Hellenistic Philosophers 22E.
12 Per un’analisi piú dettagliata rivolta a un lettore non specialista, si veda Long (1986), pp. 147-58, 179-
84.
13 LS Hellenistic Philosophers 54T (= S.V.F. II 937).
14 Ho enfatizzato queste parole perché, come vedremo, esprimono una caratteristica centrale della
razionalità stoica e della sua fondazione empirica.
15 Epitteto, Discorsi I 14, 5-17; cfr. Long 2002, pp. 25-26.
16 Si consideri Graver 2003, p. 348, che scrive: «Per Epitteto il punto centrale del discorso di Zeus e il suo
obiettivo è quello di ricordare agli esseri umani che non siano soli, che la nostra capacità di raziocinio trova
un suo analogo in, e di fatto deriva da, l’ordine dell’universo. La razionalità in quanto tale, con tutti i suoi
rischi e le sue vertiginose possibilità, è il suo tema; se parla di dio anche come “padre” [1.3], è perché il
nostro potenziale umano si realizza solo quando siamo arrivati a vedere noi stessi come affini alla Ragione
Universale. La prospettiva cosmica ci dà accesso alla nostra personalità piú propria».
17 «Indagare» traduce theorei, che è lo stesso verbo usato da Aristotele per classificare il ruolo

«contemplativo» della ragione (si veda il quarto capitolo). Epitteto ripete la parola dove afferma che «il fine
per gli esseri umani è la contemplazione (theoria), l’intelligenza di sé (parakolouthesis) e un tenore di vita
conforme alla natura» (I 6, 21).
18 Gorgia 501c. In genere non è stato notato che Epicuro, che scriveva una decina di anni circa prima di
Zenone, usa il verbo synkatatithesthai in un modo simile, cfr. fr. 29 Bailey.
19 Apologia 38a, citata da Epitteto in Discorsi I 26, 18.
20 Academica I 40, cfr. LS Hellenistic Philosophers 40B.
21 La letteratura su questo argomento è molto ampia; si veda in particolare Bobzier 1998.
Epilogo.
1 Marco Aurelio, Meditazioni III 7. Per un’eccellente trattazione della filosofia di Marco Aurelio si può
consultare il libro di C. Gill, Marcus Aurelius: Meditations, Books 1-6, Oxford University Press, Oxford
2013. Ho discusso il modo in cui Marco Aurelio tratta il sé in The Self in the «Meditations», in M. Van
Ackeren (a cura di), A Companion to Marcus Aurelius, Blackwell, Oxford 2013, pp. 465-80.

I
Il libro
GRECI HANNO CONTRIBUITO IN MODO SOSTANZIALE A FORMULARE UN
linguaggio della mente e a svilupparne i concetti. Le nozioni greche di mente e
identità umana – che da Omero e Platone giungono fino a Epitteto e Plotino – toccano
questioni di interesse ricorrente e universale, riguardano il modo in cui descriviamo le
nostre esperienze, reali o potenziali, e il modo in cui ci confrontiamo, o dovremmo
confrontarci, con il mondo e con noi stessi.
Cosa ci accade quando moriamo? Gli esseri umani sono mortali o hanno la possibilità di
conseguire l’immortalità? Come sono legate la mente, l’anima e il corpo? Siamo
responsabili per la nostra felicità? Perché si è giunti a pensare che la vita migliore è una
vita governata dalla ragione, con i desideri e le emozioni subordinate al suo comando? Che
cosa ha significato pensare all’intelletto umano nei termini di una facoltà divina? Anthony
Long si chiede quando e come queste questioni siano emerse nella Grecia antica, e
dimostra quanto i modelli di mente ereditati dai pensatori greci siano ancora efficaci nel
cogliere e illuminare la nostra comprensione di noi stessi e delle nostre aspirazioni.
Traduzione di Mauro Bonazzi.

L’autore
Anthony A. Long è Chancellor’s Professor of Classics Emeritus e Affiliated Professor
of Philosophy alla University of California, Berkeley. Ha scritto numerosi libri sulla
filosofia antica, tra i quali ricordiamo The Cambridge Companion to Early Greek
Philosophy (1999), Epictetus. A Stoic and Socratic Guide to Life (2002) e recentemente,
in collaborazione con Margaret Graver, Seneca. Letters on Ethics (2015). In italiano ha
pubblicato La filosofia ellenistica. Stoici, epicurei, scettici (il Mulino, 1989).

Titolo originale Greek Models of Mind and Self
© 2015 the President and Fellows of Harvard College. All rights reserved © 2016 Giulio Einaudi
editore s.p.a., Torino
In copertina: Afrodite, detta Venere di Arles, copia da Prassitele, marmo, 360 circa a.C. Parigi,
Musée du Louvre. (Foto © Daniel Lebée-Carine Déambrosis RMN-Réunion des Musées Nationaux
distr. Alinari).
Questo ebook contiene materiale protetto da copyright e non può essere copiato, riprodotto,
trasferito, distribuito, noleggiato, licenziato o trasmesso in pubblico, o utilizzato in alcun altro
modo ad eccezione di quanto è stato specificamente autorizzato dall’editore, ai termini e alle
condizioni alle quali è stato acquistato o da quanto esplicitamente previsto dalla legge applicabile.
Qualsiasi distribuzione o fruizione non autorizzata di questo testo cosí come l’alterazione delle
informazioni elettroniche sul regime dei diritti costituisce una violazione dei diritti dell’editore e
dell’autore e sarà sanzionata civilmente e penalmente secondo quanto previsto dalla Legge
633/1941 e successive modifiche.
Questo ebook non potrà in alcun modo essere oggetto di scambio, commercio, prestito, rivendita,
acquisto rateale o altrimenti diffuso senza il preventivo consenso scritto dell’editore. In caso di
consenso, tale ebook non potrà avere alcuna forma diversa da quella in cui l’opera è stata
pubblicata e le condizioni incluse alla presente dovranno essere imposte anche al fruitore
successivo.
www.einaudi.it

Ebook ISBN 9788858422595

